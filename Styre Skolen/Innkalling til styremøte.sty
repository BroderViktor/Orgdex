Innkalling til styremøte

Ifølge aksjeloven har styrets leder et særskilt ansvar for at aktuelle saker som hører inn under styret, blir behandlet. Imidlertid har både styremedlemmer og daglig leder ansvar for at det kalles inn til styremøte når det føles påkrevd. Større selskaper velger ofte å utarbeide en instruks som beskriver hvordan selskapet skal gå frem ved innkalling til styremøte.

Det varierer mye mellom selskaper hvor ofte styremøter avholdes. Generelt anbefales det at styremøtene avholdes så ofte at styret får tilstrekkelig kontinuitet i sitt arbeid og tilstrekkelig mulighet til å ivareta sine oppgaver. Aksjelovens krav til daglig leders rapportering til styret hver fjerde måned bør være et minimum for antall styremøter som avholdes, men ofte vil det være behov for en noe hyppigere møtefrekvens, gjerne 6–11 styremøter i året.

Mottakere
Innkalling til styremøte skal sendes til samtlige styremedlemmer, og eventuelt andre som skal delta. Har noen styremedlemmer meldt forfall, og det finnes varamedlem, skal varamedlemmet innkalles, jf.aksjeloven § 6-24 (3).

Også daglig leder skal innkalles da han/hun har rett og plikt til å delta i styrets behandling, jf. aksjeloven § 6-19 (4).

For selskaper som har varamedlemmer er det ulik praksis på om varamedlemmer alltid skal få tilsendt kopi av innkallingen

For selskaper som har varamedlemmer, er det ulik praksis på om varamedlemmer alltid skal få tilsendt kopi av innkallingen, eller kun i forbindelse med møter der de er forventet å delta. I noen styrer argumenterer man for at det er en fordel at varamedlemmer får muligheten til å sette seg inn i materialet forløpende, slik at de er godt forberedt den dagen de må stille i møte, kanskje på kort varsel. I andre styrer legges det vekt på at det er unødvendig å sende materiale til personer som sannsynligvis ikke skal delta på saksbehandlingen, og derfor lett kan få et skjevt bilde av enkeltsaker. Det kan også være en fordel å begrense utsendingen av sensitivt materiale på generelt grunnlag.

Innhold
En sak som skal behandles av styret, må inneholde tilfredsstillende beslutningsgrunnlag. Av aksjeloven § 6-21 kan man lese følgende:

§ 6-21. Forberedelsen av saker

(1) Daglig leder forbereder saker som skal behandles av styret i samråd med styrets leder.

(2) En sak skal forberedes og fremlegges slik at styret har et tilfredsstillende behandlingsgrunnlag.

I følge første ledd skal daglig leder forberede saker som skal behandles av styret i samråd med styrets leder. I denne fasen bør det blant annet bli foretatt en gjennomgang av oppfølgingssaker fra tidligere styremøter.

Andre ledd sier at en sak skal forberedes og fremlegges slik at styret har et tilfredsstillende behandlingsgrunnlag. Det vil si at innkallingen skal inneholde et underlagsmateriale som i forsvarlig utstrekning gjør det mulig for deltakerne å på forhånd sette seg inn i sakene som er til behandling. Videre bør en innkalling inneholde en agenda som har en tydelig angivelse av hvilke saker som skal behandles. Sakene bør ha en tydelig angivelse av kategori, for eksempel om det er en beslutningssak, orienteringssak eller diskusjonssak.


Innkallingen må angi tid, sted og behandlingsmåte (fysisk møte, styreportal, videokonferanse mv.). I tillegg kan det også med fordel angis hvor lang tid møtet forventes å ta. Noen synes også det er fornuftig å lage en tidsplan for de enkelte agendapunktene. Dette kan være ekstra nyttig i tilfeller der styret erfaringsmessig bruker uforholdsmessig mye tid på bakoverskuende agendapunkter (rapportering mv.) og dermed lett får for lite tid til viktige fremadskuende agendapunkter (strategiarbeid mv.). Rekkefølgen på agendapunktene kan også være viktig for å bidra til tidsstyringen. Uansett er det viktig at det blir satt av tilstrekkelig tid slik at styret får mulighet til å ha en god og fruktbar diskusjon.

Det bør imidlertid ikke legges opp til for lange møter. Da de færreste klarer å være konsentrert i mer enn noen få timer om gangen, anbefales det at styremøter ikke varer lenger enn fire timer. Der det er behov for en grundig behandling av enkeltområder, slik som strategi, fusjon o.l., anbefales det at det settes av lengre tid, for eksempel en hel helg på et konferansehotell.

Innkallingsfrist
Aksjeloven har ingen konkret frist for når et styremøte skal varsles. Av aksjeloven § 6-22 kan man lese følgende:

§ 6-22. Varsel om styrebehandling

Styrebehandling varsles på hensiktsmessig måte og med nødvendig frist.

Ifølge aksjeloven skal styrebehandling varsles på hensiktsmessig måte og med nødvendig frist. Normalt sendes innkalling til styremøte i tråd med det som er nedfelt i en årsplan, eller når daglig leder og styrets leder er enige om at konkrete saker skal styrebehandles.

Innkallingen bør sendes i god tid (gjerne en uke) før styrebehandlingen slik at det enkelte styremedlem får tilstrekkelig tid til å forberede seg til sakene som er til behandling. Dersom det dukker opp viktige saker som krever rask behandling, er det ingen konkret minimumsfrist ut over det noe vage uttrykket «nødvendig frist».

Utsendelse
De fleste selskaper sender i dag innkalling til styremøte per brevpost eller via ukryptert e-post. Sistnevnte løsning anbefaler vi ikke for innkallinger som inneholder større mengder bilag, personopplysninger eller sensitiv informasjon. For det første vil en rekke vedlegg i en e-post fort bli uoversiktlig. For det andre er det lett for at e-post kommer på avveie, særlig i tilfeller der e-posten sendes til en rekke mottakere med stor variasjon av e-posttjenere og -klienter, med tilhørende varierende sikkerhetsregimer.


Det er viktig å være klar over at styret, i likhet med administrasjonen, har en plikt til å behandle personopplysninger slik at opplysningenes integritet og fortrolighet beskyttes. Dette innebærer at personopplysninger skal lagres slik at de slettes eller anonymiseres når de ikke lenger er nødvendige for formålet de ble innhentet for. Dette vil være svært utfordrende å overholde dersom styret legger opp til e-postbasert styrekommunikasjon.

For å kunne håndtere større mengde dokumentasjon på en sikker måte anbefaler vi anskaffelse av en digital styreportal som gir sikker lagring og oversiktlig tilgang til styredokumentene uansett hvor en befinner seg. Det å få elektronisk beskjed på e-post om at styredokumenter er lagt ut i styreportalen, gjør det enkelt å forberede seg. En styreportal vil også gjøre det enklere for både nye og nåværende styremedlemmer å sette seg inn i historiske forhold.