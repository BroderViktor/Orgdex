Ansatterepresentanter

Det norske arbeidslivet er preget av en stor grad av samarbeid mellom arbeidsgivere og arbeidstakere. En side av dette er at lovverket har satt krav om at ansatte skal ha mulighet for å bli representert i styret i alle selskaper av en viss størrelse. Begrunnelsen for at lovgiver har gitt ansatte denne muligheten er for å gi de ansatte en demokratisk rett til å delta i beslutninger som angår dem selv, og for å bidra til økt verdiskaping ved at de ansattes kompetanse og informasjon om virksomheten tas inn som beslutningsgrunnlag.

Bedriftsforsamling
For selskaper som har bedriftsforsamling, er det bedriftsforsamlingen som har forslagsrett ved valg av styre. De ansattes representanter i bedriftsforsamlingen kan bare foreslå ansatte til styrevervet, jf.representasjonsforskriften § 40. Aksjeloven § 6-35 ser slik ut:

§ 6-35. Bedriftsforsamling

(1) I selskaper med flere enn 200 ansatte skal det velges en bedriftsforsamling på 12 medlemmer eller et høyere antall, delelig med tre, som fastsettes av generalforsamlingen. Bestemmelsene om bedriftsforsamling i lov om allmennaksjeselskaper gjelder tilsvarende.

(2) Det kan avtales mellom selskapet og et flertall av de ansatte eller fagforeninger som omfatter to tredeler av de ansatte, at selskapet ikke skal ha bedriftsforsamling, jf § 6-4 tredje ledd. Kongen kan gi nærmere regler om inngåelse av en slik avtale og avtalens innhold. Bestemmelsene om slik avtale i lov om allmennaksjeselskaper gjelder tilsvarende.

(3) Det kan bestemmes i vedtektene at selskapet skal ha bedriftsforsamling selv om vilkårene i første ledd ikke foreligger. Bestemmelsene om bedriftsforsamlingen i lov om allmennaksjeselskaper gjelder i så fall tilsvarende, hvis ikke vedtektene fastsetter noe annet.


En bedriftsforsamling er et organ på minst 12 medlemmer som i utgangspunktet er obligatorisk for selskaper med flere enn 200 ansatte. Aksjeeierne i generalforsamling velger 2/3 av medlemmene i bedriftsforsamlingen mens 1/3 velges av og blant de ansatte.

Bedriftsforsamlingen er nærmere beskrevet i allmennaksjeloven §§ 6-35 til 6-40, men i korte trekk ligger bedriftsforsamlingen «mellom» generalforsamlingen og styret som vist i illustrasjonen, og har ansvaret for noen av oppgavene som ellers påligger styret. Blant annet er det bedriftsforsamlingen som velger medlemmer til styret og styrets leder.

Forskningsstiftelsen Fafo har undersøkt bedriftsforsamlingens betydning og har konkludert med at det er liten oppslutning om bedriftsforsamlingen både blant aksjonærene og de ansatte. De sentrale beslutningene fattes ikke i bedriftsforsamlingen, men i styret. Dermed har bedriftsforsamlingen liten verdi som et organ for ansatte. Dette har ført til at mange selskaper har benyttet seg av unntaket i andre ledd og inngått avtale med de ansatte om å ikke ha en bedriftsforsamling. Ved en slik avtale får de ansatte utvidet representasjon i styret, jf. aksjeloven § 6-4 (3).

Beregning av ansatte
Når antall ansatte i et aksjeselskap overstiger et visst antall, har de ansatte rett til å velge styremedlemmer. Ved beregningen av antall ansatte medregnes både fulltids- og deltidsansatte, rundet av opp til nærmeste halve stilling.

En person er deltidsansatt når vedkommende arbeider mindre enn 50 prosent stilling og telles da som en halv ansatt ved beregningen av antall ansatte. Ved at det ikke stilles noe krav til ansettelsesbrøk, omfattes også sesongarbeidere og permitterte. Videre omfattes sykemeldte, mens ferievikarer normalt faller utenfor. Det må samtidig avgrenses mot dem som ikke har et ansettelsesforhold i virksomheten, slik at personer med oppdragsavtaler og andre løsere tilknytningsformer ikke anses som ansatte.

Ved beregningen av antall ansatte medregnes både fulltids- og deltidsansatte, rundet av opp til nærmeste halve stilling.

Dersom en ansatt eller lokal fagforening krever det, skal selskapet legge frem oversikt over antall ansatte i selskapet slik at det kan avgjøres om vilkårene for representasjon er oppfylt. Kravet om styrerepresentasjon rettes skriftlig til selskapets styre, jf.representasjonsforskriften § 4.

Må kreve styrerepresentasjon
De konkrete terskelverdiene for når ansatte har rett til styrerepresentasjon følger av aksjeloven § 6-4:

§ 6-4. Ansattes rett til å velge styremedlemmer

(1) Når et selskap med flere enn 30 ansatte ikke har bedriftsforsamling (jf § 6-35), kan et flertall av de ansatte kreve at ett styremedlem og en observatør med varamedlemmer velges av og blant de ansatte.

(2) Når et selskap med flere enn 50 ansatte ikke har bedriftsforsamling (jf § 6-35), kan et flertall av de ansatte kreve at inntil en tredel og minst to av styrets medlemmer med varamedlemmer velges av og blant de ansatte.

(3) Når et selskap har flere enn 200 ansatte og det er avtalt at selskapet ikke skal ha bedriftsforsamling (jf § 6-35 annet ledd), skal de ansatte velge ett styremedlem med varamedlem eller to observatører med varamedlemmer i tillegg til den representasjon som følger av annet ledd.

(4) Kongen kan gi forskrift om beregningen av antall ansatte, herunder om bruk av gjennomsnittstall. Kongen kan også gi forskrift om valget, herunder om vilkår for stemmerett og valgbarhet, valgmåten og om avgjørelse av tvister om valget, samt om bortfall av verv som styremedlem. Kongen kan gjøre unntak fra første, annet eller tredje ledd.

Når et selskap passerer 30 ansatte, kan et flertall av de ansatte kreve at ett styremedlem velges av og blant de ansatte. Hverken styret eller ledelsen har noen plikt til å ta noe initiativ overfor de ansatte. Det er de ansatte som selv må passe på sin rett. Dersom noen av de ansatte ønsker å fremme en slik rett, må dette først støttes av et flertall av de ansatte, og deretter må kravet rettes skriftlig til selskapets styre, jf. representasjonsforskriften § 4. Det er altså ikke automatikk i dette, noe som nok fører til at mange selskaper med mer enn 30 ansatte ikke har ansatterepresentanter i styret.

Dersom det er over 50 ansatte, kan de ansatte kreve inntil en tredel og minst to av styrets medlemmer. Avrundingsreglene fungerer slik at i et styre med fem til åtte medlemmer vil det være to ansattevalgte, mens med ni til elleve medlemmer totalt vil det være tre ansattevalgte. Det vil ikke være aktuelt med mindre enn fem styremedlemmer i et slikt tilfelle, da aksjeloven § 6-3 (3) sier at mer enn halvdelen av styrets medlemmer skal velges av generalforsamlingen (eller et annet «vedtektsfestet selskapsorgan»).

I selskaper med mer enn 200 ansatte, skal ansatte automatisk inn i styret, uavhengig av om de ansatte krever det.

Har selskapet 30 eller færre ansatte, er det allikevel mulig å ha ansattevalgte representanter dersom vedtektene er utformet slik at det åpnes for det, jf. aksjeloven § 6-3 (3).

Valg av ansatterepresentant
Forskrift om de ansattes rett til representasjon i aksjeselskapers og allmennaksjeselskapers styre og bedriftsforsamling mv, (representasjonsforskriften) regulerer blant annet hvordan valg av ansatterepresentanter skal foregå. I representasjonsforskriftens § 7 står det at ansatterepresentanter til styret velges av og blant de ansatte i selskapet. Valget skal være hemmelig og skriftlig. De som er ansatt i selskapet på valgdagen har stemmerett. Ansatte i hovedstilling har en hel stemme, mens ansatte i deltidsstilling har en halv stemme. Daglig leder som er styremedlem på aksjonærenes vegne, og ansatte som eier mer enn 10 prosent av aksjekapitalen i selskapet, har ikke stemmerett, jf. representasjonsforskriften § 8.

For at en ansatt skal kunne velges, må vedkommende være myndig og ikke i konkurskarantene etter konkursloven § 142 og § 143. Vedkommende kan heller ikke ha verv som ansatterepresentant i flere selskapers styrende organer samtidig. Dette gjelder likevel ikke verv i flere styrende organer innenfor samme konsern eller gruppe av foretak, jf. representasjonsforskriften § 9.

Hvert valg ledes av et valgstyre, som opprettes av selskapet sammen med de ansattes tillitsvalgte. Valgstyret skal bestå av minst tre personer med stemmerett, hvorav én leder. De ansatte og selskapet skal ha minst én representant hver i valgstyret, jf. representasjonsforskriften § 10.

Selve valget kan skje på flere måter, Det mest vanlige er flertallsvalg (jf. representasjonsforskriften § 13) der velgerne stemmer på enkeltstående kandidater. De som får flest stemmer vinner. Valget kan også skje som forholdstallsvalg (jf. representasjonsforskriften § 15) der det stemmes på lister med kandidater som ikke kan endres. Det er også mulig å legge opp til at valget kan foregå ved at selskapet deles inn i like mange valgkretser som det skal velges styremedlemmer og observatører, jf. representasjonsforskriften § 17.

Valgresultatet skal meddeles selskapets ledelse ved oversendelse av valgprotokollen.

Tjenestetid
Valg av ansatterepresentanter skal finne sted annethvert år. Tjenestetiden regnes fra valget og opphører ved avslutningen av den ordinære generalforsamlingen det året valgperioden utløper. Dersom de ansatte ikke har valgt nye representanter på dette tidspunktet, fungerer sittende styremedlemmer inntil nye er valgt. Ansatterepresentanter i styret kan gjenvelges, jf. representasjonsforskriften § 20.

Aksjonærvalgt styremedlem kan avsettes av den som har valgt styremedlemmet, men det gjelder ikke for et ansattevalgt styremedlem.

Bestemmelsen i aksjeloven § 6-6 (1), om at vedtektene kan fastsette kortere eller lengre tjenestetid, gjelder ikke for ansattevalgte styremedlemmer. En annen vesentlig forskjell er at et aksjonærvalgt styremedlem kan avsettes av den som har valgt styremedlemmet, men det gjelder ikke for et ansattevalgt styremedlem, jf. aksjeloven § 6-7 (2). Ansattevalgte styremedlemmer blir derfor sittende til valgperioden er slutt, med mindre vedkommende slutter i selskapet, eller dersom det foreligger «særlige forhold» og styremedlemmet selv ønsker å fratre.

Fullverdige styremedlemmer
Ut over det som er beskrevet over, er det egentlig få forskjeller mellom ansattevalgte og aksjonærvalgte styremedlemmer. Begge kategorier er fullverdige styremedlemmer som representerer selskapets totale interesser. Et ansattevalgt styremedlem skal altså ikke bare representere de ansatte, men vil uansett kunne bringe perspektivet til de ansatte inn i styrerommet.

Rollen som ansattevalgt styremedlem kan være vanskelig, da en del ansatte forventer å bli holdt løpende orientert om prosessene i styret av «sin» representant. Det kan være vanskelig å kombinere med at styret behandler mange konfidensielle saker underlagt taushetsplikt, der det ikke vil være mulig for et enkelt styremedlem å spre informasjonen.

Selv i saker der de ansatte skal informeres, vil mange styrer ønske en viss kontroll over måten det skjer på. Ofte vil det være naturlig at det er daglig leder, eventuelt i noen typer saker styreleder, som er ansvarlig for å spre informasjonen. Konsekvensen er at ansattevalgte styremedlemmer ofte har problemer med å etterkomme de ansattes (ofte noe urealistiske) forventninger om løpende informasjon.

I selskaper hvor de ansatte har representasjon i styret, skal styret fastsette en styreinstruks som gir nærmere regler om styrets arbeid og saksbehandling, jf. aksjeloven § 6-23 (1).
