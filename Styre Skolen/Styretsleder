Styrets leder

Hvem bør være styrets leder?
Mange av de som i dag har en rolle som styrets leder har, eller har tidligere hatt, en stilling som daglig leder. Det er en fare for at enkelte styreledere tar med seg denne erfaringen inn i styrerommet, og opptrer som en slags alternativ daglig leder. Dette kan føre til konflikt og forvirring i både styrerommet og i ledelsen.

I motsetning til daglig leder, har styreleder ofte begrenset mulighet til å velge eller påvirke hvem som skal være med i «teamet». Likevel er det styrelederen som har ansvaret for at styret skal fungere godt som et team. Dette krever både god rolleforståelse, relevant erfaring og de riktige egenskapene.

Et sitat fra Henry Ford er «Å spørre ’Hvem skal være sjef?’ er som å spørre ’Hvem skal synge tenor i kvartetten?’ Det bør selvfølgelig være den som kan synge tenor.» Det vil si at det er den personen som er best i stand til å ivareta oppgaven, som bør utføre den. Dette gjelder langt på vei når selskapet skal velge den som skal være styrets leder.

Forsknings- og utdanningsinstitusjonen INSEAD har publisert resultat fra et forskningsprosjekt der de hadde undersøkt hva som kjennetegner god utøvelse av styrelederrollen, og hvordan dette skiller seg fra rollen som daglig leder. Til tross for relativ stor variasjon mellom deltakerne, blant annet fordi de kom fra over 30 forskjellige land, viste undersøkelsen en bemerkelsesverdig likhet i hva som går igjen hos de som blir kategorisert som gode styreledere.

En god styreleder er en person som klarer å skape en tillitsfull atmosfære som åpner for gode og konstruktive gruppediskusjoner.

Resultatet viste at rollen til en styreleder ikke først og fremst handler om tradisjonelt lederskap. En god styreleder skal i motsetning til daglig leder ikke utøve lederskap overfor selskapet, men overfor styret slik at styret kan oppfylle sin rolle som selskapets øverste beslutningsorgan. Dette innebærer at man trenger andre egenskaper for å være en god styreleder enn for å være en god daglig leder. En god styreleder er en person som klarer å skape en tillitsfull atmosfære som åpner for gode og konstruktive gruppediskusjoner. For å kunne håndtere denne oppgaven på en effektiv måte, viser forskningen at styreledere må innse at de ikke er der for å være sjef og gi ordre, men for å tilrettelegge styrets arbeid.

Gode styreledere erkjenner at de ikke er første blant likemenn. De er bare de personer som har fått ansvaret for å gjøre alle i styret til gode styremedlemmer.

Valg av styrets leder
Fremgangsmåten ved valg av styrets leder er regulert i aksjeloven § 6-1:

§ 6-1. Styret

(1) Selskapet skal ha et styre med ett eller flere medlemmer.

(2) Styret velger selv sin leder når denne ikke er valgt av generalforsamlingen. Har styret ett medlem, anses han eller hun som styreleder.

(3) Har selskapet bedriftsforsamling, skal styret ha minst fem medlemmer. Styrets leder velges da av bedriftsforsamlingen. Er det avtalt at selskapet ikke skal ha bedriftsforsamling, jf § 6-35 annet ledd, skal styret alltid velge sin leder.

Alle aksjeselskaper skal ha styreleder. Har styret kun ett medlem anses denne som styrets leder. Dersom aksjonærene skal velge styreleder direkte på generalforsamlingen må dette fremgå av vedtektene, eller av innkallingen. Dette følger av aksjeloven § 5-10 (4). Loven sier at innkallingen skal «bestemt angi de saker som skal behandles», noe som er viktig for at aksjonærene kan avgjøre om de trenger å delta på generalforsamlingen eller ikke.

Dersom styreleder ikke er valgt av generalforsamlingen eller bedriftsforsamlingen, er det styremedlemmene selv som velger hvem av dem som skal være styrets leder. Det vil si at styret konstituerer seg selv.

Når styret skal velge sin leder, gjelder de ordinære saksbehandlingsreglene. Det er her ingen habilitetsproblemer ved å stemme på seg selv. Dersom flere kandidater får like mange stemmer, avgjøres valget ved loddtrekning, jf. aksjeloven § 6-26 (2).

I små selskap er det ikke uvanlig at daglig leder også er styreleder, men i større selskap er dette uheldig.

I små selskap er det ikke uvanlig at daglig leder også er styreleder, men i større selskap er dette uheldig i og med at en av styrets og styreleders oppgaver er å føre tilsyn med daglig leder. I allmennaksjeselskap kan daglig leder ikke være medlem av styret, jf. allmennaksjeloven § 6-1.

Møteleder
Normalt er det styrets leder som besitter rollen som møteleder ved avholdelse av styremøter, jf. aksjeloven § 6-19 (3). Dette er en rolle som er viktig, ikke minst fordi møteleder har den avgjørende stemmen ved stemmelikhet (dette blir ofte kalt «dobbeltstemme», selv om det er noe upresist), jf. aksjeloven § 6-25 (1).

I de tilfeller styrets leder ikke deltar må styret velge en annen til å lede styrebehandlingen. Valg av en annen til å lede styrets behandling bør også skje ved behandling av saker der styrets leder har en særinteresse, for eksempel i saker der nærstående er involvert. Dette gjelder selv om styrets leder ikke er inhabil etter aksjeloven § 6-27.

Selv om det ikke står eksplisitt i aksjeloven § 6-29, har styreleder, som møteleder, et spesielt ansvar for at det føres protokoll fra styremøtene.

Behandlingsform
I aksjeloven nevnes det flere steder særskilte oppgaver som er gitt styrets leder. Dette gjelder også hvordan styresaker skal behandles. Aksjeloven § 6-19 sier følgende:

§ 6-19. Styrets saksbehandling

(1) Styret skal behandle saker i møte, med mindre styrets leder finner at saken kan forelegges skriftlig eller behandles på annen måte. Behandlingsmåten skal være betryggende.

(2) Styrets leder skal sørge for at styremedlemmene så vidt mulig kan delta i en samlet behandling av de saker som blir behandlet. Hvert styremedlem og daglig leder kan kreve at saken blir behandlet i møte. Dersom en sak skal behandles i møte, bestemmer styrets leder møteformen. Mer enn halvdelen av styrets medlemmer kan likevel kreve at møtet blir holdt som fysisk eller elektronisk møte.

(3) Styrebehandlingen ledes av styrelederen. Deltar verken styrelederen eller varalederen, velger styret en leder for styrebehandlingen.

(4) Daglig leder har rett og plikt til å delta i styrets behandling av saker og til å uttale seg, med mindre annet er bestemt av styret i den enkelte sak.

Aksjeloven utgangspunkt gir styrets leder myndighet til å bestemme behandlingsmåte, deriblant om et møte skal avholdes fysisk eller elektronisk. Det avgjørende er at behandlingsmåten er betryggende. I tillegg må styrets leder også legge vekt på eventuelle innspill fra styremedlemmene i vurderingen av behandlingsmåten, slik at de blir gitt anledning til å delta, jf. aksjeloven § 6-24 (2).

Bakgrunnen for at styrets leder er gitt denne myndigheten er fordi styrets leder har en spesiell rolle i forberedelsen av styrebehandlingen, og dermed er godt skikket til å vurdere hvilken møteform som passer best. Det kan for eksempel være krav til konfidensialitet eller at saken haster.

Styrets flertall har imidlertid mulighet til å begrense styrets leders handlingsrom ved å vedta at møtet enten skal avholdes som et fysisk møte, eller som et elektronisk møte. Styrets flertall kan også vedta en instruks eller retningslinjer for styrebehandlingen der møteform blir bestemt.

Behandling av aktuelle saker
Styreleder har en særskilt plikt til å sørge for behandling av saker som hører under styret. Aksjeloven § 6-20 sier følgende:

§ 6-20. Krav om styrebehandling mv

(1) Styrelederen skal sørge for behandling av aktuelle saker som hører inn under styret.

(2) Styremedlemmene og daglig leder kan kreve at styret behandler bestemte saker.

Styrets leder skal sørge for at styret får til behandling de saker som hører til under styret. Dette omfatter blant annet saker som etter selskapets forhold er av uvanlig art og/eller stor betydning. Dette kan for eksempel være inngåelse av større avtaler.

Styrelederen må etterkomme eventuelle krav fra det enkelte styremedlem, og/eller fra daglig leder, om at styret skal behandle bestemte saker. Det vil si at styrets leder har en særskilt plikt til å sørge for at alle aktuelle saker blir forelagt hele styret for behandling. Det er viktig at styreleder (i samarbeid med daglig leder) passer på at styret får forelagt sakene på et tidspunkt som muliggjør en reell styrebehandling, og ikke en etterbehandling av saker som allerede er iverksatt av selskapets administrasjon.

Viktigheten av at styrelederen sørger for at saker kommer raskt til behandling, gjelder også der loven har satt spesifikke frister, blant annet der styret ønsker å nekte samtykke til aksjeerverv, jf. aksjeloven § 4-17 (2).

Saksforberedelser
Styrets leder har også en særskilt og viktig oppgave når det gjelder å sette de riktige sakene på agendaen, og sikre at det utarbeides godt beslutningsgrunnlag. Aksjeloven § 6-21 sier følgende:

§ 6-21. Forberedelsen av saker

(1) Daglig leder forbereder saker som skal behandles av styret i samråd med styrets leder.

(2) En sak skal forberedes og fremlegges slik at styret har et tilfredsstillende behandlingsgrunnlag.

Av første ledd ser vi at daglig leder skal forberede styresaker i samråd med styrets leder. I dette ligger også å få satt de riktige sakene på agendaen.

Videre kan man lese at en styresak skal forberedes, og fremlegges, slik at styret har et tilfredsstillende behandlingsgrunnlag. I praksis vil det si at det er styrets leder som har det overordnede ansvaret for at en styresak er så godt forberedt at beslutningsgrunnlaget er tilfredsstillende. Det vil si at styrebehandlingen kan gjennomføres uten å måtte utsettes på grunn av feil, og/eller manglende opplysninger.

For å klargjøre arbeidsfordelingen mellom daglig leder og styrets leder, og hvilke forventninger partene har til hverandre, bør det utarbeides en instruks som klargjør ansvarsforhold og hvordan samarbeidet skal organiseres.

Deltakelse på generalforsamling
Styreleder har også en plikt til å delta på generalforsamlinger. Aksjeloven § 5-4 sier følgende:

§ 5-4. Ledelsens rett og plikt til å være til stede på generalforsamlingen

¤1) Holdes generalforsamlingen som møte, skal styrelederen og daglig leder delta. Blir generalforsamlingen holdt som fysisk møte, skal styrelederen og daglig leder delta fysisk. Ved gyldig forfall skal det utpekes en stedfortreder. Dersom samtlige aksjeeiere samtykker, kan det gjøres unntak fra første til tredje punktum. Andre styremedlemmer kan delta på generalforsamlingen når generalforsamlingen holdes som møte. Blir generalforsamlingen holdt som fysisk møte, kan slike styremedlemmer delta elektronisk.

(2) Styremedlemmene og daglig leder har rett til å uttale seg på generalforsamlingen.

Styrets leder har både rett til å delta og rett til å uttale seg på generalforsamlinger som holdes som møte. Denne plikten må ses i sammenheng med at det i aksjeloven § 5-15 (1) står at aksjonærene på generalforsamlingen kan kreve at styremedlemmer og daglig leder gir opplysninger om enkelte forhold relatert til selskapet.

Styrets leder har både møteplikt og talerett i generalforsamlingen.

Det er vanlig at styrets leder er den som både åpner generalforsamlingen og velges til å være møteleder, jf. aksjeloven § 5-12 (1).

§ 5-12. Åpning av møtet. Møteleder

(1) Generalforsamlingen åpnes av styrets leder eller av den styret har utpekt. Er det fastsatt i vedtektene hvem som skal være møteleder, jf. annet ledd annet punktum, åpnes generalforsamlingen i stedet av møtelederen. Er generalforsamlingen innkalt av tingretten, utpeker tingretten den som skal åpne møtet. Rettens avgjørelse etter tredje punktum kan ikke ankes. Blir generalforsamlingen holdt som fysisk møte, skal den som åpner møte delta fysisk.

Representant for hele styret
Da det ofte er styrets leder som er kontaktpunktet mot aksjonærene og ledelsen, er interaksjon med aksjonærene og ledelsen en viktig oppgave for styrets leder. For å oppnå høy troverdighet og gjennomslag i kommunikasjon, er det viktig for styrets leder å opptre som hele styrets representant. Det vil si at aksjonærene og ledelsen må oppleve at det er hele styret som kommuniserer med dem, og ikke kun styreleder som opptrer som et enkeltindivid. Videre er det viktig at styrets leder holder de andre styremedlemmene informert om all ny og relevant utvikling og innsikt som vedkommende får gjennom dialog med aksjonærene og ledelsen.

Styreleder som adressat
Det er viktig at styrets leder melder fra til folkeregisteret ved adresseendring, siden domstolloven § 191 (2) sier at forkynning overfor et aksjeselskap skal skje overfor styrets leder.

Nummererte brev fra revisor, med blant annet påpeking av feil og mangler, adresseres også til styrets leder.

Instruks til styrets leder
Det er viktig at det skapes en trygghet i styret om rollefordelingen mellom styrets leder og det øvrige styret. Det kan derfor være fornuftig å utarbeide en instruks til styrets leder, som gir en oversikt over styreleders særskilte oppgaver og ansvar i forhold til det øvrige styret.

En enkel instruks kan for eksempel se slik ut:

Generelle oppgaver
Styrets leder har ansvaret for å organisere styrets virksomheter slik at det oppnås delaktighet og engasjement fra samtlige av styrets medlemmer.
Styrets leder skal ta initiativ til å gjennomføre tiltak for å avdekke om styret har den rette samlede kompetanse i forhold til selskapets mål og strategi.
Styrets leder håndterer all mediekontakt i forhold til selskapets virksomhet.
Styrets leder skal gjennomføre medarbeidersamtale med daglig leder. Styreleder skal også sørge for at det gjennomføres en evaluering av daglig leder.
Styrets leder skal hvert år innkalle til ordinær generalforsamling innen 1. Juni.
Styrets leder skal årlig sørge for at en evaluering av styrets arbeid blir gjennomført.
Styrets leder skal minimum annenhver år tilrettelegge for en evaluering av styrets arbeid, der blant annet styrets samlede kompetanse, arbeidsform og møtehyppighet skal evalueres.
Styrets leder skal til enhver tid sørge for å ha sin privatadresse oppdatert slik at eventuelle forkynninger til selskapet kommer frem.
Styrets leder skal alltid underrette de øvrige styremedlemmene om planlagt fravær ut over syv dager.
Styremøter
Styrets leder skal sørge for at alle aktuelle saker som hører inn under styret, blir behandlet til hensiktsmessig tid.
Styrets leder skal sørge for at det kalles inn til styremøte senest 7 dager i forkant, så sant ikke presserende forhold krever kortere tid.
Styrets leder skal være møteleder, unntatt ved behandling av saker der særinteresser gjør dette uheldig. Ved stemmelikhet har møteleder den avgjørende stemmen, unntatt i saker som gjelder valg av styreleder eller møteleder.
Styrets leder skal sørge for at utkast til protokoll skal være gjort tilgjengelig for styremedlemmene senest syv dager etter avholdt møte.
Styrets leder skal sikre at det føres protokoll fra styremøtene som blir signert av deltakerne senest ved neste styremøte.
Styrets leder skal foreslå møteplan for det kommende året innen 1. Desember.
Fullmakter
Selskapet tegnes kun av styret, eller den det måtte fremgå av vedtektene og styrevedtak.
Styrets leder skal påse at styret ikke tar beslutninger som er utenfor rammen for styrets myndighet, herunder fullmakter gitt av generalforsamlingen.