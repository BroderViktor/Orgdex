Styrehonorar

Mange tar på seg et styreverv fordi de ønsker å være med på å skape noe, lære nye bransjer å kjenne eller bygge et større nettverk. Andre igjen ser nok på styreverv som en ekstra inntektsmulighet. Det er ikke noe feil med det, ettersom et styreverv ofte vil kunne være tidkrevende, noe som reduserer andre inntektsmuligheter.

I tillegg vil et styreverv trolig føre til redusert fritid, da man som styremedlem må stå i kontinuerlig «beredskap». Når man i tillegg tar på seg et stort ansvar, og forhåpentligvis bidrar til økt verdiskaping, er det ikke urimelig å forvente en rettferdig godtgjørelse for bidraget.

Hva har du lovmessig krav på?
Aksjeloven har ingen bestemmelse som gir styremedlemmer rett til godtgjørelse for sin innsats. Dette gjelder uavhengig av hvor krevende et slikt verv viser seg å være, eller hvor stor risiko vedkommende tar på seg. Det er ingen forskjell mellom styremedlemmer som er valgt av aksjonærene, og styremedlemmer som er valgt av de ansatte.

Hvem fastsetter styrehonorar?
For aksjeselskaper er det hovedsakelig aksjeloven § 6-10 som regulerer honorering av styrets arbeid. Fra loven kan man lese:

§ 6-10. Godtgjørelse

Godtgjørelse til styremedlemmer, varamedlemmer og observatører fastsettes av generalforsamlingen. Ved konkurs bortfaller retten til godtgjørelse fra konkursåpningen.

Godtgjørelse til styremedlemmer fastsettes altså av eierne gjennom generalforsamling. Perioden som styrehonoraret gjelder for, beregnes derfor normalt fra den ene ordinære generalforsamling frem til den neste.

Historisk har det vært slik at styrehonoraret fastsettes etterskuddsvis, men stadig flere selskaper velger nå å få generalforsamlingen til å fastsette styrehonorar på forskudd for kommende periode. Dette gjør at styremedlemmene får langt større forutsigbarhet om hva de kan forvente seg i honorar.

Hvem kan gi styrehonorar?
Det er ikke fritt frem for hvem som helst å honorere styremedlemmer. Av aksjeloven aksjeloven § 6-17 fremkommer det at styremedlemmer ikke kan motta honorar fra andre enn selskapet i forbindelse med sitt styrearbeid. Det betyr for eksempel at styremedlemmer ikke har anledning til å motta honorering for sitt styreverv direkte fra de aksjonærer som har valgt dem inn.

Det er ikke fritt frem for hvem som helst å honorere styremedlemmer.

Det er imidlertid fullt mulig for et styremedlem å levere konsulenttjenester til selskapet utover det som inngår som en naturlig del av selve styrearbeidet. Dette vil normalt reguleres i en egen oppdragsavtale. Dette kan for eksempel være en advokat som er styremedlem, og som i tillegg bistår selskapet med juridiske tjeneste

Beregningsmåte
Aksjeloven inneholder ingen bestemmelse om beregningsmåten for en eventuell godtgjørelse. Det er derfor ikke noe hinder for at godtgjørelse for styreverv ytes som bonus eller annen resultatavhengig godtgjørelse.

Imidlertid står det i punkt 11 i anbefaling fra Norsk utvalg for eierstyring og selskapsledelse (NUES) at godtgjørelse til styremedlemmene ikke bør være resultatavhengig.

Aksjer som vederlag
Aksjeloven har heller ingen bestemmelse om hva som kan bli gitt som vederlag.

I selskaper der det er spredning i eierskap, ser vi at flere tar til orde for at styremedlemmer bør motta aksjer i selskapet som godtgjørelse. Her ser vi blant annet at det benyttes modeller hvor deler av styrehonoraret betales på forskudd, der styremedlemmene forplikter seg til å bruke utbetalingen til å kjøpe aksjer i selskapet. En slik modell er i tråd med hva man kan lese fra punkt 8 i anbefaling fra NUESder de oppfordrer styremedlemmer til å eie aksjer i selskapet. Argumentasjonen som benyttes, er at styremedlemmer som eier aksjer i selskapet, kan bidra til økt økonomisk fellesskap mellom aksjeeierne og styremedlemmene.

Fordelene med økt aksjeeksponering hos styremedlemmer støttes også av forskning utført av professor Sanjai Bhagat ved University of Colorado. Hans forskning viser at selskaper der styremedlemmer har høyere aksjeandel, gjør det bedre i de kommende år enn selskaper der styremedlemmer har lavere aksjeeksponering.

Det kan være greit å vite at styremedlemmer som eier aksjer, ikke anses som inhabile når generalforsamlingens fastsetter styrehonorar, jf. aksjeloven § 5-4 (4).

Behandlingsform
Selv om det er generalforsamlingen som fastsetter godtgjørelse til styremedlemmene, inneholder ikke aksjeloven noen inngående regler for hvordan behandlingen som leder til styrehonoreringen, skal være.

I selskaper hvor generalforsamlingen velger en valgkomité til å forberede styrevalget, kan denne også ha til oppgave å foreslå styremedlemmenes honorarer. For øvrige selskaper er det ofte en prosess mellom styrets leder og de største aksjonærene i forkant av den ordinære generalforsamlingen der det enes om en innstilling.

Størrelse på godtgjørelsen
Loven inneholder heller ingen bestemmelse om størrelsen på godtgjørelsen. Utgangspunktet bør være at størrelse på honoraret må kunne sikre at selskapet får på plass et velfungerende styre som innehar rett kompetanse, og som har mulighet til å sette av tilstrekkelig tid.

Sentrale elementer som bør vektlegges ved fastsettelse av størrelse på godtgjørelsen, er blant annet kompetansen som kreves, den tiden som går med til styrearbeidet, arbeidets art, selskapets størrelse og ikke minst det ansvaret og den risikoen som er knyttet til vervet.

Vår erfaring er at honoraret ofte settes ut fra en skjønnsmessig vurdering ut fra selskapets størrelse og økonomi

Uavhengig av modell som benyttes, varierer verdien på den totale godtgjørelsen stort fra selskap til selskap. Noen steder ser vi at det argumenteres for at det samlede honoraret bør være på samme nivå som daglig leders lønn, mens andre mener honoraret bør beregnes ut fra en kombinasjon av medgått tid, kompetanse og ansvar. Vår erfaring er at honoraret ofte settes ut fra en skjønnsmessig vurdering basert på selskapets størrelse, økonomi og hvilken verdi selskapet får ut av styret – i et intervall fra 10 000 kroner til 250 000 kroner per år for ordinære styremedlemmer.

Vanligvis vil det være naturlig at styrelederen får noe høyere godtgjørelse (for eksempel 50 til 100 prosent påslag) enn de øvrige styremedlemmene som kompensasjon for de ekstra oppgavene styrelederen er pålagt. Det er også mulig å honorere enkelte styremedlemmer høyere dersom disse er tillagt særskilte arbeidsoppgaver. Det er også vanlig å lønne eksterne styremedlemmer høyere. I tillegg er det vanlig at kostnader som styremedlemmer har i forbindelse med utførsel av sitt verv, for eksempel reisekostnader, dekkes av selskapet.

Når det gjelder godtgjørelse til de ansattes representanter i styret, inneholder loven ingen særskilt bestemmelse. Normalt kan styrevervet ikke anses å inngå i den ansattes arbeidsoppgaver som er kompensert gjennom den ordinære lønnen. Et utgangspunkt vil i denne forbindelse være at de ansattes styrerepresentanter kompenseres som øvrige styremedlemmer, med eventuelt justering for den tid som benyttes i ordinær arbeidstid.

Krev styreansvarsforsikring
Alle som har styreverv påtar seg et personlig ansvar. Det er derfor ikke urimelig at alle som tar på seg et styreverv, krever at virksomheten tilbyr styreansvarsforsikring. En styreansvarsforsikring dekker det erstatningsansvar som det enkelte styremedlem kan bli utsatt for ved utøvelse av styrearbeidet. Ved en rettsprosess dekker forsikringsselskapet kostnadene til juridisk bistand som følger saken, frem til det eventuelt foreligger dom.

Kostnadene til å tegne en slik forsikring varierer i forhold til hvilken bransje det gjelder, virksomhetens omfang – og selskapets finansielle soliditet. Det er normalt sett relativt rimelig å tegne denne typen forsikring for små- og mellomstore aksjeselskaper, men verdien for det enkelte styremedlem kan være høy dersom noe skulle oppstå.

Skatteplikt
Styrehonorar skal behandles som lønn, selv om arbeidet er å betrakte som ledd i mottakers næringsvirksomhet. Det skal trekkes forskuddsskatt av beløpet basert på skattekort, og det skal beregnes arbeidsgiveravgift av beløpet. Styrehonoraret vil ikke være med i grunnlaget for feriepenger, og det kommer ikke inn i et eventuelt grunnlag for sykepenger. Fordi styrehonorar skattlegges som lønn, regnes inntekten som pensjonsgivende hos folketrygden.

Styremedlemmer vil normalt ha fradragsrett for kostnader (reise, kurs ol.) til utøvelse av vervet, på samme måte som en arbeidstaker vil ha fradragsrett for enkelte utgifter i forbindelse med sitt arbeid.