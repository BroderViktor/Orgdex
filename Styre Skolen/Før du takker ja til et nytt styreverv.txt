Før du takker ja til et nytt styreverv

Dersom du har tatt styrekurset i den rekkefølgen vi anbefalte innledningsvis, har du nå kommet til siste modul i pensumet. Dersom du husker det du har lært i de 19 foregående modulene, har du et godt grunnlag for å kunne håndtere en god del av utfordringene du vil møte som styremedlem.

I utgangspunktet er det smigrende, og en tillitserklæring, å bli spurt om å påta seg et styreverv. Det kan være en fin måte å tilegne seg ny kompetanse og lære en ny bransje å kjenne. Men det er viktig å være bevisst på det ansvaret man tar på seg som nytt styremedlem. Dette tilsier at du bør foreta en grundig vurdering før du takker ja. Det går som regel bra, men det kan gå galt. Dersom det går galt, trenger det ikke nødvendigvis å være fordi du har gjort en dårlig jobb. Du kan rett og slett ha havnet i «dårlig selskap».

Du kan møte på selskaper som har et økonomisk problem, og som kan gi styret store utfordringer. Dersom problemer med likviditet eller soliditet er betydelige, kan styrearbeidet få en annen karakter og et helt annet omfang enn det ville hatt i en normalsituasjon. Dessuten øker risikoen for erstatningsansvar.

Det er ikke bare økonomiske utfordringer som kan by på problemer. Dersom du takker ja til styreverv i et selskap som er underlagt komplekse regulatoriske krav, kan endringer og/eller brudd på disse by på store utfordringer for styret.

Dersom det går galt trenger ikke det nødvendigvis å være fordi du har gjort en dårlig jobb. Du kan rett og slett ha havnet i «dårlig selskap».

Dersom du blir spurt om å ta på deg et styreverv, må du også spørre deg selv om du kan tilfredsstille oppdragsgiverens forventninger. Det vil i særlig grad være knyttet til din egen kompetanse og motivasjon. Hvis du ikke innehar den kompetanse du vet selskapet søker, må du være åpen om dette. Tilsvarende, om du vet at du ikke vil ha tid, eller ikke har tilstrekkelig motivasjon, til å gi styrearbeidet tilstrekkelig prioritet, bør du sterkt vurdere å takke nei til vervet. Du bør også vurdere om det er habilitetsforhold som hindrer deg i å gjøre en god jobb i styret.

Viktige forhold du bør vurdere før du takker ja til et nytt styreverv, er blant annet:

Kartlegge hvem som er eiere og hvem som sitter i ledelsen og i styret. Hva er deres omdømme? Ta en prat med noen eksterne som kjenner selskapet og personene bak.
Lyser varsellampene etter et søk på Google?
Hva er bakgrunnen for eventuell nylig fratredelse av medlemmer i ledelse eller styre?
Hvem er det som sitter som styremedlemmer, og hva er deres styrker og svakheter?
Har selskapet utfordringer med omdømme, rettstvister eller regulatoriske forhold?
Har selskapet tilstrekkelig kapital og langsiktig finansiering samt tilfredsstillende likviditet?
Er regnskapene utarbeidet i tide? Er det anmerkninger fra revisor?
Har du tro på selskapets forretningsmodell?
Spør deg selv hvorfor akkurat du er spurt. Kan du bidra med noe nytt i styret som kan skape verdier for selskapet?
Har du motivasjon og mulighet til å sette av tilstrekkelig tid til styrevervet?
Kan det oppstå interessekonflikter (nærstående, andre verv du har, o.l.) relatert til en eventuell styreposisjon?
Er dette et selskap du er stolt over å bli identifisert med?
Er risikoen du har identifisert, håndterbar?
Har styret gode rutiner og struktur på sitt eget arbeid (bruker de profesjonelt styreverktøy/styreportal)?
Hva kan du forvente i styrehonorar?
Har selskapet tegnet styreansvarsforsikring?
Vår anbefaling er at du gjør en grundig vurdering av både selskapet og din egen situasjon før du aksepterer et verv. Men forsøk også å se på mulighetene, både for selskapet og deg personlig. Styrearbeid er både spennende og lærerikt, og det kan være en fin anledning å få benyttet din kompetanse. Det er et stort behov for dyktige og motiverte styremedlemmer, og et styreverv kan være en unik mulighet for deg til å få være med på å utvikle en virksomhet i en svært sentral rolle.

Lykke til!