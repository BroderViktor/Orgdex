Styrets årsplan

De siste årene har ansvaret til både styret og administrasjon økt, blant annet som følge av endringer i personvernregelverket samt et sterkere søkelys på ESG, noe som har medført at det er flere saker som kjemper om å få på plass på styrets agenda.

Ved evaluering av sitt arbeid foregående år, er det nok mange styrer som vil oppdage at agendaen i svært stor grad har vært fylt med ad hoc-saker eller tilbakeskuende forhold, slik som rapportering om drift og regnskap. I så fall er styrets kontrollansvar godt dekket, men det bør være balanse mellom tiden styret benytter på kontroll- og tilsynsansvaret og tiden som brukes på verdiskapende aktiviteter. I noen virksomheter er det også helt avgjørende at nettopp styret har et slikt perspektiv, og evner å sette retning og prioriteringer for en administrasjon som ofte har i overkant mye fokus på de daglige, operasjonelle oppgavene og hendelsene. For å sikre at de viktige og riktige sakene havner på agendaen, bør styret ha en plan som strekker seg utover det neste styremøtet.

Styrets årsplan (eller årshjul) er et kortfattet styringsdokument der styret velger ut konkrete oppgaver som skal behandles det kommende året. Denne er ofte rullerende med en årlig revidering på slutten av hvert år. En slik plan er ikke lovregulert, men anbefales for alle selskaper med en viss aktivitet.

Fordeler med en årsplan
Meningen med årsplanen er først og fremst for å forenkle styrets arbeid. Årsplanen skaper en felles aksept og forståelse blant styremedlemmene for hva som skal behandles av aktuelle oppgaver. Det vil si at en årsplan «tvinger» styret til å planlegge og beslutte hvilken saker som er viktigs for virksomheten, og får dette satt på agendaen. Dette er blant annet med å sikre at styret får dekket alle lovpålagte elementer.

En årsplan er også med på å gi et mer realistisk bilde hva styret rekker å ta tak i på et år, med et gitt antall møter. Årsplan er også med på å identifisere om styret og administrasjonen har tilstrekkelig kompetanse til å gripe fatt i de utfordringer som er viktig for virksomheten, eller om det er fordelaktig å søke ekstern bistand til deler av arbeidet.

Årsplanen gir styremedlemmene anledning til å forberede seg på sakstypene som skal behandles i det enkelte styremøte eller i den enkelte periode, og den daglige ledelsen får utarbeidet nødvendige saksdokumenter i tide.

Planlegging gjennom årsplan bidrar positivt til at den daglige ledelsen legger frem et gjennomarbeidet og tilfredsstillende behandlingsgrunnlag for styret i den aktuelle sak.

Innhold
For at styret skal jobbe effektivt og målrettet med årsplanen, må arbeidet struktureres på en slik måte at styret avklarer hvor, når og hvilke aktuelle saker som skal behandles i de kommende styremøtene.

Selv om det utarbeides en årsplan, må styret samtidig være bevisst på at årsplanen skal være et hjelpemiddel og ingen tvangstrøye. Gjennomføring av årsplanen bør derfor være fleksibel slik at nye oppgaver kan tillegges årsplanen om nødvendig, enten det er hastesaker som dukker opp eller man av forskjellige grunner ønsker å omprioritere.

Eksempel på innhold som kan nedfelles i en årsplan, kan være:

Saker som skal være på samtlige styremøter

Godkjenning av innkalling
Orientering fra daglig leder om drift og økonomi
Fremdrift på strategiske tiltak
Saker som kommer i tillegg:

Styremøte 1 (Februar)

Gjennomgang av foreløpig årsregnskap
Evaluering av styrets arbeid
Evaluering av daglig leder
Styremøte 2 (April)

Møte med revisor
Godkjenning av fjorårets bonus
Godkjenning av styrets årsberetning
Godkjenning av fjorårets regnskap
Innkalling til ordinær generalforsamling
Styremøte 3 (Mai)

Status på organisasjon og kompetanse
Periodisk gjennomgang av forsikringer
Gjennomgang av pensjonsordninger
Periodisk gjennomgang av ansettelsesavtaler
Styremøte 4 (August)

Oppstart av strategiprosess
Oppstart av budsjettprosess for kommende periode
Styremøte 5 (Oktober)

Risikostyring og internkontroll (herunder GDPR, IT-sikkerhet og HMS, Corporate Governance og Codes of Conduct)
Styremøte 6 (Desember)

Godkjenning av selskapets strategi
Godkjenning av budsjett
Godkjenne bonusmodell for neste år
Fastsettelse av årsplan for styrets arbeid
Beslutte årsplan
I likhet med en styreinstruks, vedtas også en årsplan av styret. Det er vanlig å presentere forslaget for diskusjon og endelig beslutning på et styremøte rundt årsskiftet, for å sikre at sakene blir prioritert i rett rekkefølge, og at styremedlemmene kan sette av konkrete datoer i sin kalender.

Rettslig betydning
Når det gjelder årsplanens betydning har denne en opplysningsfunksjon. Styremedlemmene og den daglige ledelsen kan søke veiledning i planen og påberope seg den ved utøvelse av sitt verv.

Det er styrets flertall som etablerer en årsplan, noe som også tilsier at styrets flertall kan endre eller fravike årsplanen, så fremt dette ikke er i strid med lovgivning eller selskapets vedtekter. Et styremedlem som påberoper seg årsplanen, kan derfor oppleve at styrets flertall velger å se bort fra årsplanen i den aktuelle saken.