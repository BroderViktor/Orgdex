Sammensetning av styret

Det er en rekke forhold som aksjonærene bør ta hensyn til ved sammensetning av et profesjonelt og velfungerende styre. Prosessen med å sette sammen et styre kan langt på vei sammenlignes med å sette sammen en ledergruppe. Det gjelder å ta utgangspunkt i selskapets situasjon og finne de riktige personene selskapet har behov for med tanke på kompetanse, personlige egenskaper og ikke minst motivasjon.

Det kan ofte være en fordel at styret er uavhengig av den daglige ledelsen. Dette kan sikre at styret treffer selvstendige beslutninger som ved behov går mot ledelsens interesser. Generelt vil et styremedlem kunne defineres som uavhengig når vedkommende ikke har forretningsmessige, familiære eller andre relasjoner som kan antas å kunne påvirke vedkommendes vurderinger og beslutninger.

Antall medlemmer
I motsetning til sammensetning av en ledergruppe så har aksjeloven en del bestemmelser som regulerer styrets sammensetning. I aksjeloven § 6-1 står det følgende:

§ 6-1. Styret

(1) Selskapet skal ha et styre med ett eller flere medlemmer.

(2) Styret velger selv sin leder når denne ikke er valgt av generalforsamlingen. Har styret ett medlem, anses han eller hun som styreleder.

(3) Har selskapet bedriftsforsamling, skal styret ha minst fem medlemmer. Styrets leder velges da av bedriftsforsamlingen. Er det avtalt at selskapet ikke skal ha bedriftsforsamling, jf § 6-35 annet ledd, skal styret alltid velge sin leder.

Alle selskaper skal altså ha et styre der det er ett eller flere medlemmer. Loven setter ingen maksimumsgrense på hvor mange som kan velges inn i styret. Loven fastsetter heller ingen minimumskrav når de ansatte har rett til å velge styremedlemmer, men for at styremedlemmene som er valgt av generalforsamlingen, skal være i flertall, må det alltid være minst tre styremedlemmer når de ansatte krever representasjon med ett styremedlem, minst fem styremedlemmer når de ansatte krever minst to styrerepresentanter, og minst syv styremedlemmer når de ansatte har rett til tre styrerepresentanter.

Et stort styre kan bidra til større bredde i kunnskap, men det er også fare for at styret kan bli tungrodd.

Det er mange forhold som påvirker styrets størrelse ut over lovens krav. I mye av den tradisjonelle organisasjons- og ledelseslitteraturen anbefales det ofte at både ledergrupper og styret ikke bør være på mer enn rundt syv personer. Et stort styre kan bidra til større bredde i kunnskap, men det er også fare for at styret kan bli tungrodd. I tillegg vil et stort styre kunne føre til at mange styremedlemmer blir passive.

Formelle krav til styremedlemmer
Aksjeloven stiller krav til styrets medlemmer. I aksjeloven § 6-11 står det følgende:

§ 6-11. Krav til styremedlemmer og daglig leder

(1) Daglig leder og minst halvdelen av styrets medlemmer skal være

bosatt her i riket;
statsborgere i stater som er part i EØS-avtalen eller statsborgere i Det forente kongerike Storbritannia og Nord-Irland, når de er bosatt i en slik stat.
(2) Bare myndige personer kan være styremedlemmer.

Det er ikke krav om å være norsk statsborger for å være daglig leder eller styremedlem i et aksjeselskap. Det stilles imidlertid geografiske tilknytningskrav som kan tilfredsstilles ved å enten være bosatt i Norge eller ved å være bosatt i – og dessuten statsborger – i en EØS-stat eller Storbritannia/Nord-Irland.

Alle styremedlemmer må være myndige, det vil si over 18 år.

Hvis en person er ilagt konkurskarantene etter konkursloven § 142, kan dette også utelukke en person fra å være styremedlem eller daglig leder i et aksjeselskap.

Profil og kompetanse
Styret er et kollegium som har et tydelig forvaltnings- og tilsynsansvar etter aksjeloven §§ 6-12 og 6-13. Det er viktig at styret har tilstrekkelig kompetanse om selskapets kjernevirksomhet slik at styret kan utfordre administrasjonen. I tillegg er det viktig at styret har tilstrekkelig digital kompetanse.

De fleste selskaper har begynt å erkjenne at bruk av ny teknologi og digitalisering ikke er et ansvar som kun ligger hos IT-avdelingen. Undersøkelse fra mer enn 1 000 styremedlemmer i 55 land, dokumentert i «Boards of the Future – Global Board Survey», viser at trenden går fra kontrollfokuserte styrer til mer fremtidsorienterte styrer med større fokus på innovasjon og digitalisering.

De utfordringene som oppstår som følge av den raske teknologiutviklingen handler i stor grad om nye og endrede forretningsmodeller. Det betyr at styret må sikre at de har tilstrekkelig digital kompetanse, slik at de forstår muligheter og trusler den teknologiske utviklingen fremkaller og kan handle deretter.

Det betyr at styret må sikre at de har tilstrekkelig digital kompetanse, slik at de forstår muligheter og trusler den teknologiske utviklingen fremkaller og kan handle deretter.

Det er imidlertid ikke bare den samlede personlige kompetansen til styremedlemmene man må tenke på når man skal sette sammen et styre. Det er ikke gitt at det er samsvar mellom styremedlemmenes personlige kompetanse og hvordan denne kompetansen kommer til nytte for selskapet. Godt styrearbeid handler om å få styremedlemmene til å bruke sin samlede kompetanse til å oppnå et felles mål.

Skal et styre være velfungerende som et kollegium, der det er stor takhøyde for å kunne gjennomføre meningsutvekslinger, er det helt avgjørende at styret fungerer godt sammen. God samarbeidsevne bør derfor være et kriterium ved utvelgelse av styremedlemmer, særlig ved valg av styreleder. Tilsvarende er det viktig at hvert enkelt styremedlem har tilstrekkelig selvtillit til å argumentere for sin mening, selv når man er i mindretall eller alene, slik gutten i H.C. Andersens eventyr, «Keiserens nye klær», demonstrerer. Dette er viktig for å unngå gruppepress og gruppetenkning, og tilhørende dårlige avgjørelser. I tillegg er det viktig å kartlegge om det enkelte styremedlemmet er motivert for oppgaven og om det er habilitetsforhold som vil kunne komme til hinder, jf. aksjeloven § 6-27. Og ikke minst må styremedlemmene dele selskapets verdier og visjoner.

Det er også viktig at et samlet styre har den autoritet som skal til for å møte vanskelige situasjoner. Dette gjelder blant annet tilfeller der daglig leder ikke fungerer tilfredsstillende i sin rolle. I en slik situasjon må styret kunne vise styrke og tørre å gripe inn når det trengs.

I tillegg til at styret må ha de rette egenskapene og nødvendige kompetanse, må styret også ha kapasitet til å utføre sine oppgaver. Det betyr at hvert enkelt styremedlem må ha tilstrekkelig tid til å utføre styrevervet. For eksempel kan det å ta på seg for mange styreverv føre til at et styremedlem ikke har den kapasitet som er nødvendig for å være styremedlem i et konkret selskap. Et styremedlem med mange styreverv vil også lettere kunne komme i en situasjon der det oppstår en interessekonflikt i forhold til andre styreverv.

Selskapets behov
Sammensetning av et styre vil i stor grad være avhengig av selskapets art, livssyklus og utfordringer. Et utgangspunkt kan være å kartlegge selskapets største strategiske utfordringer de neste årene og sette sammen et styre som samlet har de nødvendige egenskaper for å håndtere disse. Forhold man bør ta i betraktning, er blant annet:

Sørge for å ha nødvendig bredde og uavhengighet, inkludert eksterne styremedlemmer som kan se virkeligheten fra et annet perspektiv enn dem som jobber til daglig i selskapet.
Representasjon av begge kjønn er kun lovpålagt i allmennaksjeselskap, men det bør være et poeng også for ordinære aksjeselskap slik at flere perspektiver blir representert i styret.
Sikre at styret har tilstrekkelig kunnskap om selskapets kjernevirksomhet og god innsikt i det markedet selskapet opererer i.
Påse at styremedlemmene deler selskapets verdier og visjoner.
Sikre at styret har kunnskap innen strategiarbeid.
Sørge for å ha styremedlemmer som kjenner til sentral lovgiving.
Sørge for å ha kompetanse i styret innen personalspørsmål, økonomistyring og finansielle emner.
Sørge for at styret har tilstrekkelig teknologisk forståelse.
Det er ikke nødvendig at samtlige styremedlemmer oppfyller alle kriteriene/kravene over, selv om det er en fordel. Det er styrets samlede kompetanse som er avgjørende.

Selv om det er eierne gjennom generalforsamlingen som bestemmer hvem som skal velges inn i styret, er det ofte styret selv, sammen med daglig leder, som har de beste forutsetningene til å foreta kartleggingen av hvilke behov som må fylles. Dette fordi det er styret selv som best kjenner til hvordan styret fungerer og de endringer som eventuelt må til for å håndtere selskapets fremtidige utfordringer. Det er derfor viktig at det er etablert gode prosesser mellom styret og aksjonærene i forbindelse med styrevalg.

Nye styremedlemmer
Nye styremedlemmer bør så raskt som mulig settes inn i selskapets virksomhet. Her har daglig leder og den øvrige ledelsen en viktig rolle. Nye styremedlemmer bør informeres om selskapets strategi, budsjett, regnskap, nøkkeltall, produkter, markedsaktiviteter mv. Det er også viktig at nye styremedlemmer bruker noe tid i bedriften og får hilst på sentrale ansatte.

Dersom et enkelt styremedlem stadig må melde forfall grunnet andre viktige aktiviteter, kan det være tegn på at det er behov for et skifte.

Tjenestetid
Når et selskap skal vurdere hvor lenge en person bør sitte i styret, kan man langt på vei legge til grunn de samme vurderinger som ved endringer i ledergruppen. Her vil faktorer som relevant kompetanse, motivasjon, kontinuitet og behov for fornying være gyldige vurderingskriterier.

Dersom et enkelt styremedlem stadig må melde forfall grunnet andre viktige aktiviteter, kan det være tegn på at det er behov for et skifte. Når det er sagt, har aksjeloven en bestemmelse som regulerer styremedlemmers tjenestetid. Aksjeloven § 6-6 sier følgende:

§ 6-6. Styremedlemmers tjenestetid

(1) Styremedlemmer tjenestegjør i to år. I vedtektene kan det fastsettes kortere eller lengre tjenestetid, herunder at styremedlemmene tjenestegjør på ubestemt tid. Ved suppleringsvalg kan kortere tjenestetid fastsettes.

(2) Tjenestetiden regnes fra valget når noe annet ikke er bestemt. Den opphører ved avslutningen av den ordinære generalforsamlingen i det året tjenestetiden utløper, dersom ikke noe annet er bestemt.

(3) Selv om tjenestetiden er utløpt, skal styremedlemmet bli stående i vervet inntil nytt medlem er valgt.

(4) Første og annet ledd gjelder ikke styremedlem som er valgt etter § 6-4, jf § 6-5.

Styremedlemmer velges inn for to år, men vedtektene kan fastsette kortere eller lengre tjenestetid. Det finnes derfor ingen øvre grense for hvor lenge et styremedlem kan sitte. Dersom ikke annet er bestemt, regnes tjenestetiden fra valget frem til den ordinære generalforsamlingen i det året en eventuelt avtalt tjenestetid utløper. Dette gjelder ikke for ansattevalgte styremedlemmer.

Selv om tjenestetiden er utløpt, skal styremedlemmet bli stående i vervet inntil nytt medlem er valgt. Denne bestemmelsen må imidlertid ses i sammenheng med aksjeloven § 6-7 som sier følgende:

§ 6-7. Tilbaketreden og avsetting før tjenestetiden opphører

(1) Et styremedlem har rett til å tre tilbake før tjenestetiden er ute. Styret og den som har valgt styremedlemmet, skal gis rimelig forhåndsvarsel.

(2) Et styremedlem kan avsettes av den som har valgt styremedlemmet. Dette gjelder ikke et styremedlem som er valgt etter § 6-4, jf § 6-5.

Et styremedlem kan trekke seg før tjenestetiden er utløpt, forutsatt at styret og den som har valgt styremedlemmet gis rimelig forhåndsvarsel. Dette medfører at et styremedlem kan trekke seg uten å måtte oppgi noen grunn.

Et styremedlem kan avsettes av den som har valgt styremedlemmet. For de som er valgt gjennom et generalforsamlingsvedtak vil et nytt vedtak fra generalforsamlingen kunne frata vedkommende vervet. For de representanter som er valgt inn i styret av ansatte, er det andre regler som vi kommer tilbake til i en egen modul i dette kurset.