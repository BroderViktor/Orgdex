Forvaltnings- og tilsynsansvar

Et selskaps virksomhet og økonomiske situasjon vil kunne påvirke mange. Det er derfor i samfunnets interesse at alle selskap styres og ledes på en trygg og god måte. I tillegg til aksjonærenes interesse i selskapet, vil både ansatte, kreditorer, kunder og leverandører ha en direkte interesse i hvordan selskapet forvaltes. Dermed har de som blir satt til å forvalte selskapet et stort ansvar.

Det er i utgangspunktet styret som har det øverste forvaltnings- og tilsynsansvaret i et aksjeselskap. Kort fortalt går dette ansvaret ut på å ha den reelle overordnede styringen av selskapet der styret ivaretar selskapets interesser og formål, fatter de nødvendige beslutninger, sørger for at administrasjon har nødvendige ressurser og at det føres relevant tilsyn og kontroll med virksomheten.

Omfanget av styrets ansvaret avhenger av om eventuelle andre kontrollordninger er etablert, og hvordan disse er organisert. For eksempel er det slik at i aksjeselskaper som har en bedriftsforsamling, jf. aksjeloven § 6-35, vil dette organet også ha en kontroll- og tilsynsfunksjon, jf. allmennaksjeloven § 6-37 (2). Bedriftsforsamlingen skal føre tilsyn med styrets og daglig leders forvaltning av selskapet. Det vil si at styret skal føre tilsyn med administrasjonen, mens bedriftsforsamlingen skal føre tilsyn med både administrasjonen og styret.

Bedriftsforsamling
Vi vil i dette kurset hovedsakelig ha fokus på aksjeselskaper uten bedriftsforsamling, fordi de færreste selskaper har det. Aksjeloven sier at det er kun selskaper med mer enn 200 ansatte som har krav om bedriftsforsamling.

En bedriftsforsamling er et organ på minst 12 personer. Aksjeeierne i generalforsamlingen velger 2/3 av medlemmene i bedriftsforsamlingen mens 1/3 velges av og blant de ansatte. Intensjonen med en bedriftsforsamling er å styrke bedriftsdemokratiet og de ansattes rettigheter. Imidlertid viser erfaringene at bedriftsforsamlingen er et organ som hverken aksjonærene eller de ansatte ser særlig nytte i. Dette har ført til at de fleste selskaper som passerer 200 ansatte velger å benytte seg av unntaket i aksjeloven § 6-35 (2) om å ikke ha en bedriftsforsamling.

Styrets forvaltningsansvar
Illustrasjonen viser hvordan de ulike selskapsorganene står i forhold til hverandre.


Aksjonærene har den øverste beslutningsmyndighet gjennom generalforsamlingen. Ser vi bort fra selskaper som har en bedriftsforsamling, er det styret som har det øverste forvaltnings- og tilsynsansvaret i et aksjeselskap. Styret kan ansette en daglig leder og delegere deler av forvaltningen videre. Daglig leder står da for den daglige ledelse av selskapet og må følge retningslinjer og pålegg fra styret.

Hvor krevende og omfattende det vil være for det enkelte styremedlem å ivareta forvaltnings- og tilsynsansvaret vil variere ut fra en rekke forhold, deriblant hvor bra daglig leder fungerer i sin rolle, om selskapet er i en oppstartsfase, om selskapet er veletablert og går godt, eller om selskapet er i en krise. Uavhengig av omfanget er det et stort ansvar du tar på seg som styremedlem, og det krever at du gir oppgaven den nødvendig oppmerksomhet.

Professor Tore Bråthen har skrevet følgende:

«Den som ikke vil gjøre mer enn å overholde aksjelovenes minimumskrav, bør aldri velges til styremedlem, og den som ikke gjør mer enn å overholde aksjelovenes minimumskrav, bør kastes straks».

Dette er en uttalelse vi støtter. Et godt styremedlem bør bidra med betydelig mer enn å overholde lovens minimumskrav. For å gjøre en god jobb er det viktig at hvert enkelt styremedlem kjenner til de grunnleggende føringene de er underlagt av loven. En viktig del av loven er bestemmelsene som omhandler styrets forvaltnings- og tilsynsansvar, herunder styrets informasjonsplikt overfor generalforsamlingen.

I aksjeloven § 6-12 om forvaltning av selskapet står det følgende:

§ 6-12. Forvaltningen av selskapet

(1) Forvaltningen av selskapet hører under styret. Styret skal sørge for forsvarlig organisering av virksomheten.

(2) Styret skal i nødvendig utstrekning fastsette planer og budsjetter for selskapets virksomhet. Styret kan også fastsette retningslinjer for virksomheten.

(3) Styret skal holde seg orientert om selskapets økonomiske stilling og plikter å påse at dets virksomhet, regnskap og formuesforvaltning er gjenstand for betryggende kontroll.

(4) Styret iverksetter de undersøkelser det finner nødvendig for å kunne utføre sine oppgaver. Styret skal iverksette slike undersøkelser dersom dette kreves av ett eller flere av styremedlemmene.

(5) Hvis det er avtalt at selskapet ikke skal ha bedriftsforsamling, jf § 6-35 annet ledd, gjelder lov om allmennaksjeselskaper § 6-37 fjerde ledd tilsvarende.

I første ledd står det altså at styret har det overordnede ansvaret for forvaltningen av selskapet. En viktig del av styrets forvaltningsansvar er å ansette daglig leder, jf. aksjeloven § 6-2 (2) og sørge for at vedkommende fungerer i sin rolle. Hvis det oppstår situasjoner hvor daglig leder ikke fungerer tilfredsstillende, er det viktig at styret har den autoritet som skal til for å håndtere dette på en profesjonell måte.

Et annet viktig element knyttet til styrets forvaltningsansvar er selskapets vedtekter. Mange selskaper velger å begrense innholdet i vedtektene sine og følger kun minstekravet i aksjeloven § 2-2. Aksjonærene kan likevel velge å tilpasse selskapets vedtekter så lenge dette er innenfor lovens rammer. Eksempler på forhold som kan reguleres er; når styret kan treffe beslutninger (jf. aksjeloven § 6-24), om styret kan ansette daglig leder (jf. aksjeloven § 6-2) eller hva som skal være selskapets formål jf. aksjeloven § 2-2.

Vanligvis har et aksjeselskap som hovedformål å gi aksjeeierne økonomisk gevinst. Selskapet forvaltes altså med sikte på å gi aksjeeierne avkastning på deres investering. Styrets forvaltning av selskapet skal i utgangspunktet være lojal mot dette formålet. Dersom selskapet har nedfelt konkrete forretningsmål og strategier, må forvaltningen av selskapet skje i tråd med dette.

Styrets myndighet omfatter ikke bare den rent forretningsmessige siden av selskapets virksomhet, men forvaltningen av selskapets saker i sin alminnelighet. Det er styrets oppgave å sørge for at selskapets virksomhet utvikles innenfor de rammer som er fastlagt i lovgivning, vedtektene og andre føringer som er fastsatt av aksjonærene på generalforsamlinger.

Ser man bort fra valgte ansatterepresentanter, er det aksjonærene som velger styret gjennom et generalforsamlingsvedtak, jf. aksjeloven § 6-3. Styret bør derfor ha et bevisst forhold til aksjonærene og deres interesser. Det er allikevel viktig å være klar over at styret har et spesielt ansvar for å ivareta selskapets interesser. Det samme gjelder ansattevalgte styremedlemmer – de skal ikke bare ivareta de ansattes interesser, men også selskapets interesser.

Ofte vil det ikke være konflikt mellom aksjonærenes, ansattes og selskapets interesser, men fordi selskapsinteressen har en bredere forankring kan det oppstå motsetninger. For eksempel skal selskapet også ivareta interessene til kreditorer, noe som kan være i strid med både aksjonærenes og de ansattes interesser. Dersom selskapet for eksempel er blitt insolvent vil kreditorene kunne være tjent med at styret melder oppbud for å hindre at selskapet driver virksomheten videre på kreditorenes regning. Dette vil kunne være uheldig sett fra aksjonærenes og de ansattes ståsted. De kan ha tro på overlevelse bare selskapet kommer gjennom en vanskelig periode. Konsekvensen av å ikke begjære oppbud i tide ved insolvens kan være at styremedlemmer blir holdt personlig erstatningsansvarlig for tap kreditorene blir påført, jf. aksjeloven § 17-1.

Organisering av virksomheten
Styrets forvaltningsansvar innebærer også at styret har det overordnede ansvaret for en forsvarlig organisering av virksomheten. Styrets organisasjonsmyndighet gir blant annet styret myndighet til å beslutte at deler av selskapets virksomhet skal organiseres i et eget datterselskap hvis dette anses hensiktsmessig for virksomheten. En annen viktig del av styrets ansvar er å sikre at administrasjonen får tilstrekkelige ressurser til å løse sine oppgaver. Det innebærer for eksempel å ansette tilstrekkelig kvalifisert personell.

Planer og budsjett
Styret skal i nødvendig utstrekning fastsette planer for virksomheten som konkretiseres regnskapsmessig i et budsjett. Å fastsette planer for selskapet er en viktig del av styrets arbeid, noe som ikke minst inkluderer å ta en aktiv rolle i selskapets strategiarbeid.

Når det gjelder budsjettering er aksjeloven ikke til hinder for å styre virksomheten ved hjelp av «Beyond Budgeting» eller tilsvarende modeller som ikke baserer seg på tradisjonelle budsjetter. Det som er viktig er at styret har en løsning som er tilpasset selskapets størrelse og virksomhet. Det vil si at det for store selskaper bør det utarbeides en detaljert strategi- og handlingsplan som strekker seg flere år frem i tid, mens det ikke er nødvendig å utarbeide plan og budsjett for selskaper hvor det knapt drives virksomhet. Dette er omtalt slik i lovforarbeidene, NOU 1996: 3 side 205:

«Styret har i utgangspunktet også en plikt til å utarbeide budsjetter. I enkelte selskaper hvor det knapt drives virksomhet, vil slik plikt ha liten betydning. Plikten er derfor ikke gjort absolutt. Dersom selskapet ikke har regelmessige eller periodiske utgifter eller inntekter, er det derfor unntatt fra plikten. Også for øvrig må behovet for budsjettering tilpasses arten og omfanget av virksomheten.»

Retningslinjer
Styret kan også fastsette retningslinjer for virksomheten. Hvorvidt slike retningslinjer skal gis, og hva disse retningslinjene skal regulere, vil det være opp til styret å vurdere og avgjøre.

Økonomisk kontroll
Styret skal holde seg løpende orientert om selskapets økonomiske stilling og plikter å påse at dets virksomhet, regnskap og formuesforvaltning er gjenstand for betryggende kontroll. Denne plikten har en klar sammenheng med kravet om at selskapet skal ha en forsvarlig egenkapital som er tilpasset mål, strategi og risikoprofil som beskrevet i aksjeloven § 3-4 og styrets plikt til å redegjøre for generalforsamlingen om så ikke er tilfelle, jf. § 3-5. En grei regel er at jo strammere økonomi et selskap har, desto tettere må oppfølgingen fra styret være.

En grei regel er at jo strammere økonomi et selskap har, desto tettere må oppfølgingen fra styret være.

For at styret skal kunne sikre seg nødvendig kontroll over selskapets finansielle situasjon må det blant annet være etablert gode rutiner for regelmessig finansiell rapportering. Likviditetsrapportering fra administrasjonen er spesielt viktig. I tillegg må styret holde seg informert om vesentlige kundeforhold, investeringer, markedsutvikling, konkurransesituasjon, reguleringer og andre faktorer som kan påvirke selskapets finansielle stilling.

Kravet om at selskapet skal ha en egenkapital som er tilpasset mål, strategi og risikoprofil, medfører at det også bør begrunnes dersom styret mener at overskytende del av egenkapitalen skal beholdes i selskapet og ikke tilføres aksjeeierne gjennom utbytte eller kapitalnedsettelse.

Iverksette undersøkelser
Styret kan iverksette nødvendige undersøkelser, som beskrevet i aksjeloven § 6-12 (4). Styret skal iverksette slike undersøkelser dersom dette kreves av ett eller flere av styremedlemmene. Slike undersøkelser kan for eksempel være rettet mot den daglige ledelsen av selskapet. Styremedlemmene plikter å holde seg informerte, og dersom daglig leder er for dårlig til å informere må man kreve mer informasjon.

Loven gir ikke det enkelte styremedlem rett til å iverksette undersøkelser på egen hånd. Styremedlemmet må fremme kravet overfor styret, som deretter skal iverksette undersøkelsen.

Aksjeeierbok
Styret skal som en del av sitt forvaltningsansvar også sørge for at selskapet har etablert en aksjeeierbok, jf. aksjeloven § 4-5. Hvis noen av aksjonærene ønsker å overdra aksjer til en annen er det normalt styrets oppgave å avgjøre om det skal bli gitt samtykke til en slik overdragelse jf. aksjeloven § 4-16.

Økt forvaltningsansvar
De siste årene har det kommet en rekke lovendringer og nye forordninger som pålegger styret oppgaver og ansvar ut over det som følger direkte fra aksjeloven. Dette er oppgaver som ofte er av ikke-finansiell art, slik som arbeid mot diskriminering, etterlevelse av personvernlovgivning, åpenhet knyttet til leverandører, samt bærekraft/ESG. I tillegg til de rene lovpålagte kravene er det forhold som ansatte, eiere, kunder og leverandører i stadig større grad forventer at styret og selskapet skal ha et aktivt forhold til. For eksempel vil økt søkelys på bærekraft kunne kreve et mer helhetlig perspektiv, og vil kunne påvirke styrets risikovurderinger og strategiske beslutninger, og derigjennom mulighetene for selskapets videre utvikling og vekst.

Styrets tilsynsansvar
Styret har et tilsynsansvar overfor selskapet. Dette følger av aksjeloven § 6-12, men også av aksjeloven § 6-13 som sier:

§ 6-13. Styrets tilsynsansvar

(1) Styret skal føre tilsyn med den daglige ledelse og selskapets virksomhet for øvrig.

(2) Styret kan fastsette instruks for den daglige ledelse.

(3) I selskaper som bare har én aksjeeier, skal styret sørge for at avtaler mellom selskapet og aksjeeieren nedtegnes skriftlig.

Tilsyn med ledelsen
Styrets tilsynsansvar overfor den daglige ledelsen innebærer blant annet at styret skal påse at daglig leder forvalter selskapet i tråd med de beslutninger som styret har vedtatt. Tilsynsansvaret gjelder også overfor myndighetene, de ansatte, kunder, leverandører og eierne.


Omfanget av tilsynsansvaret varierer ut fra selskapets størrelse og virksomhetens art samt situasjonen selskapet er i. De fleste selskaper er underlagt en rekke lover, som styret må ha et forhold til. Ut over selskapsloven for sin selskapsform (slik som aksjeloven for aksjeselskap) kan i hvert fall følgende lover nevnes: arbeidsmiljøloven, regnskapsloven, personopplysningsloven, åpenhetsloven og lov om register over reelle rettighetshavere.

Der virksomhetens omfang krever det, skal styret sørge for at selskapet har etablert gode interne kontrolltiltak og hensiktsmessige systemer for risikostyring. Den faktiske oppfølgingen kan utføres av selskapets administrasjon, men styret har ansvar for at kontrolltiltakene faktisk etterleves. Styret bør årlig foreta en gjennomgang av selskapets viktigste risikoområder og de tiltak selskapet har for å håndtere risikoen. Tiltakene kan være preventive (for å unngå at uheldige episoder oppstår) eller reaktive (for å være forberedt om uhell likevel inntreffer).

Det inngår også i styrets tilsynsansvar å påse at selskapet har en daglig leder som har de egenskaper som er nødvendig for å stå for den daglige ledelsen.

Det inngår også i styrets tilsynsansvar å påse at selskapet har en daglig leder som har de egenskaper som er nødvendig for å stå for den daglige ledelsen. Styret må derfor løpende følge med på hvordan den daglige ledelsen foregår og være klar til å gripe inn hvis situasjon krever det.

Instruks til daglig ledelse
Styret kan fastsette instruks for den daglige ledelsen. Aksjeloven stiller ingen absolutte krav til en slik instruks, men i selskaper med etablert virksomhet kan det være fornuftig å fastsette en instruks som regulerer samhandlingen mellom den daglig ledelsen og styret.

Aksjonærer
I selskaper der det bare er én aksjonær skal styret sørge for at avtaler mellom selskapet og aksjonæren er skriftlige. Denne bestemmelse gjelder for alle typer avtaler, uavhengig av innhold, omfang eller viktighet.

I selskap med flere aksjonærer har styret et ansvar for å beskytte minoritetsaksjonærene. Dette gjelder blant annet styrets plikt til å utarbeide en redegjørelse dersom selskapet skal inngå visse typer avtaler med sine aksjonærer, jf. aksjeloven § 3-8.

Styret har en generell plikt til å sørge for at alle aksjonærer blir rettferdig behandlet. Et eksempel på dårlig praksis kan være å kun gi økte bonuser til ansatte aksjonærer når selskapet har fått et godt resultat. Hvis det er økonomisk forsvarlig bør det heller tas ut aksjeutbytte, noe som vil komme alle aksjonærene til gode.

Styret må også ha på plass rutiner og systemer
Det er viktig at styret også passe på at de selv har gode rutiner og systemer på hvordan de forvalter sitt ansvar og sine oppgaver. Mange styrer begynner etter hvert å få et godt bilde av hva som kreves av rammeverk for å håndtere personopplysninger i organisasjonen. Utfordringen er at mange styrer glemmer at også de er underlagt de samme reglene.

Til tross for økt fokus på digitalisering og personvern, er det fortsatt styrer som håndterer styredokumenter gjennom lokal lagring, og distribusjon over ukryptert e-post. Dette er uheldig da det er svært sannsynlig at selskaper med en viss aktivitet vil ha styredokumenter som inneholder personopplysninger. Det kan være opplysninger om ansatte, potensielle lederkandidater, kunder, aksjonærer eller samarbeidspartnere.

Styret bør som et kollegium være fremtidsrettet, og enes om struktur og arbeidsprosesser på sitt styrearbeid som er tilpasset både dagens og morgendagens utfordringer. Det vil blant annet si å gå til anskaffelse av styreportal, eller annet verktøy som er utviklet for å ivareta sikkerhet og effektivitet.

Oppsummering
Styret har hovedansvaret for forvaltning av selskapet, deriblant sørge for forsvarlig organisering av selskapet samt fastsette planer, budsjetter og retningslinjer for virksomheten.
Styret har en viktig rolle som kontrollorgan. Styret skal føre tilsyn med den daglige ledelsen, holde seg orientert om selskapets økonomiske stilling og påse at regnskapet og formuesforvaltningen er gjenstand for betryggende kontroll og forvaltning.
Styret skal ansette daglig leder og sørge for at vedkommende fungerer godt i sin rolle.
Styret har en informasjonsplikt overfor generalforsamlingen i viktige saker, ikke minst dersom egenkapitalen ikke anses forsvarlig.
Om det anses som nødvendig for å få tilstrekkelig oversikt, skal styret iverksette nærmere undersøkelser.
Styret er i utøvelse av sitt eget arbeid pliktig til å ha på plass gode rutiner og systemer for å ivareta sikkerhet og personvern.