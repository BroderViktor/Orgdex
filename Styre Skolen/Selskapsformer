Selskapsformer

Det er mulig å registrere over 40 forskjellige organisasjonsformer i Brønnøysundregistrene. Innenfor næringsvirksomhet er de mest brukte blant disse Enkeltpersonforetak (ENK), Allmennaksjeselskap (ASA), Aksjeselskap (AS), Ansvarlig selskap (ANS/DA) og Norskregistrert utenlandsk foretak (NUF).

Hvilken selskapsform deltakerne velger når de skal starte en virksomhet kan ha stor betydning for hvilken risiko og hvilke plikter de utsetter seg for. Selskapsformen vil også kunne ha betydning for hvordan virksomheten blir oppfattet av potensielle kunder og forretningspartnere.

Dette styrekurset har hovedfokus på aksjeselskaper (AS), men det er nyttig for alle som driver næringsvirksomhet i Norge å kjenne til de vesentligste forskjellene mellom de mest brukte organisasjonsformene.

Enkeltpersonforetak (ENK)
Enkeltpersonforetak (forkortet «ENK») er en betegnelse som brukes om næringsvirksomhet drevet for en enkeltpersons regning og risiko. ENK er ofte den enkleste måten å etablere en bedrift på. Et ENK er ikke et eget, frittstående selskap, men er direkte koblet til innehaveren. Innehaveren av et ENK må være en fysisk person som tar på seg et ubegrenset personlig ansvar. ENK gir en stor grad av frihet, men kan også medføre betydelig risiko. ENK skal registreres i Foretaksregisteret i Brønnøysund, og selskapsnavnet må inneholde innehaverens etternavn, slik det er registrert i Folkeregisteret.

En innehaver av et enkeltpersonforetak er ikke ansatt og dermed ikke lønnsmottaker. Det skal altså heller ikke beregnes arbeidsgiveravgift. Til gjengjeld skal utbetalinger til innehaver eller innehavers ektefelle ikke fradragsføres i enkeltpersonforetakets regnskap, så slike uttak vil ikke redusere foretakets overskudd. Skatteprosenten beregnes av total inntekt, fra foretaket og eventuell annen inntekt. Skatteprosenten vil normalt ligge mellom 33,2 prosent og 50,6 prosent. Dette er marginalt høyere enn for vanlige lønnsmottakere, grunnet en noe høyere trygdeavgift på næringsinntekter.

Dersom enkeltpersonforetaket ansetter andre vil foretaket bli arbeidsgiver og det må betales lønn og arbeidsgiveravgift på vanlig måte.

Fordeler med ENK

Enkelt å komme i gang
Lave kostnader ved oppstart
Få formelle krav
100 prosent eierstyrt
Ulemper med ENK

Personlig ansvar
Begrensede sosiale rettigheter
Lite investorvennlig
Kan ikke selges som selskap (kan bare selge «innmaten»)
Ansvarlig selskap (ANS eller DA)
Ansvarlig selskap er en selskapsform der to eller flere eiere (deltakere) går sammen. Selskapsformen finnes i to hovedformer:

I et ansvarlig selskap med solidarisk ansvar (ANS) har hver enkelt deltaker et ubegrenset og personlig ansvar for hele selskapets gjeld. Solidarisk ansvar innebærer at en kreditor kan kreve inn all selskapsgjeld fra én av deltakerne, som deretter må gå til regress mot de andre deltakerne for å forsøke å få dem til å dekke sin del.
I et ansvarlig selskap med delt ansvar (DA) har deltakerne samlet et ubegrenset og personlig ansvar for hele selskapets gjeld, men hver deltaker er bare ansvarlig opptil sin ansvarsandel.
Ansvarsforholdene, inkludert hvor stor ansvarsandel hver deltaker har, skal reguleres og fremgå av en skriftlig og signert selskapsavtale. Selskapsloven stiller minimumskrav til hva selskapsavtalen skal inneholde, men det er også anledning til å regulere forhold ut over minimumskravene. Nye deltakere i et ansvarlig selskap skal tiltre selskapsavtalen skriftlig.

Det er ikke krav til innskudd i forbindelse med oppstart av et ansvarlig selskap. Dersom innskudd skal innbetales, må dette fremkomme av selskapsavtalen.

Selskapsmøtet er øverste myndighet i ansvarlige selskap. Deltakerne i selskapet er medlemmer i selskapsmøtet og har møte- og stemmerett. Ansvarlig selskap er ikke pliktig til å ha styre eller daglig leder i selskapet, men selskapsmøtet kan likevel beslutte dette.

Det er ikke krav til innskudd i forbindelse med oppstart av et ansvarlig selskap.

Som deltaker i et ansvarlig selskap er du ikke ansatt, og mottar ikke lønn. Det skal heller ikke betales arbeidsgiveravgift. Dersom selskapet ansetter noen som ikke er deltaker i selskapet får selskapet arbeidsgiveransvar, og må betale lønn og arbeidsgiveravgift.

Deltakerne kan velge om de vil ta ut overføringer fra selskapet som utdeling av overskudd eller som arbeidsgodtgjørelse. De betaler skatt av arbeidsgodtgjørelsen forskuddsvis fire ganger i året.

For de fleste skal det beregnes 30 - 47,4 prosent skatt av arbeidsgodtgjørelse (lønn til deltakerne), 22 prosent skatt av selskapets overskudd og 22 prosent skatt av utdelingsgrunnlaget.

Fordeler med ANS/DA

Enkelt å komme i gang
Ikke krav til egenkapital
Kan bygge opp egenkapital med lavere skatt
Ulemper med ANS/DA

Ubegrenset personlig ansvar
Deltaker kan ikke ansettes
Lite investorvennlig
Aksjeselskap (AS)
Aksjeselskap (forkortet «AS») er den vanligste selskapsformen i Norge, og styres av aksjeloven. Aksjeselskap er en egen juridisk enhet, og eierne er ikke ansvarlig for mer enn den aksjekapitalen som er innbetalt.

Aksjeloven krever at aksjeselskap må ha en aksjekapital på minimum NOK 30 000. Eierne betaler inn aksjekapital som blir fordelt på aksjer i selskapet. Aksjene kan deretter kjøpes og selges, noe som gjør det mulig å endre eierstrukturen. Selskapet kan også trykke opp nye aksjer, som deretter kan selges til aksjeeierne eller bestemte navngitte investorer. En slik såkalt «rettet emisjon», der man henvender seg til konkrete investorer, kan være et viktig virkemiddel for å finansiere selskapets strategi.

Aksjekapitalen er sikkerhet for aksjeselskapets kreditorer. Selskapet kan bruke deler av aksjekapitalen til driftskostnader eller investeringer, men må sørge for å ha betalingsevne og en forsvarlig egenkapital.

Det begrensede ansvaret, fleksibiliteten og omsetteligheten av aksjene gjør at dette er et godt egnet selskapsform dersom det er aktuelt å være flere eiere og eventuelt få investorer til selskapet.

En av fordelene med å etablere et aksjeselskap er at aksjeeierne også kan være ansatte i selskapet. Eierne får da like rettigheter som andre arbeidstakere, med unntak av at aksjeeiere med 20 prosent eller høyere eierandel ikke er sikret statlig lønnsgarantidekning ved konkurs, jf. Lønnsgarantiloven § 1 (3) og dekningsloven § 9-3. Eierne av et aksjeselskap kan også velge å ikke være ansatte selv om de arbeider i selskapet. Utbetaling fra aksjeselskapet til eierne kan da skje som utbytte basert på sitt forholdsmessige eierskap.

Overskudd i et aksjeselskap beskattes med 22 prosent, mens utbytte til personlig aksjonær beskattes med 31,68 prosent. Dette gir en samlet skatt for selskap + ansatt på 46,7 prosent, som er tilnærmet identisk med maksimal marginalskatt på lønnsinntekt. Både faktisk skatteprosent (som er lavere enn marginalskatt) og arbeidsgiveravgift har sin plass i et slikt regnestykke, men for de fleste vil det være best å innrette seg som arbeidstaker, for å få del i de tilhørende sosiale rettigheter som medfølger (sykepenger, foreldrepenger, dagpenger, pensjonspoeng mv.).

Fordeler med AS

Oppleves som en seriøs selskapsform av kunder og leverandører
Begrenset personlig ansvar for eierne
Mulighet for eier å være ansatt
Lettere å få med investorer
Ulemper med AS

En god del formaliteter
Arbeidsgiveravgift
Krav om aksjekapital (men mindre enn tidligere)
Allmennaksjeselskap (ASA)
Den norske aksjelovene har historisk operert med samme regler for store og små selskaper. Mange europeiske land hadde imidlertid etablert et skille mellom selskaper med liten aksjespredning og selskaper som omsatte aksjene mot allmennheten på børs. I 1997 ble det innarbeidet et EU-direktiv som etablerte et skille mellom aksjeselskaper og allmennaksjeselskaper. Dette medførte at Norge samme år fikk en ny aksjelov og en ny allmennaksjelov.

Et allmennaksjeselskap (forkortet «ASA») har mange likheter med et aksjeselskap, men det er noen sentrale forskjeller. Et ASA er en selskapsform som er tilpasset selskaper med mange eiere, og tillater dermed børsnotering og emisjon mot allmennheten (investorene trenger ikke å være «bestemte navngitte» slik som i et ordinært aksjeselskap).

Minste aksjekapital i et allmennaksjeselskap er NOK 1 000 000, mot NOK 30 000 i et aksjeselskap. I et allmennaksjeselskap er det obligatorisk å registrere aksjene i et verdipapirregister (Verdipapirsentralen). Videre er det i allmennaksjeselskap lovpålagt å ha 40 prosent representasjon av begge kjønn i styret.

Fordeler med ASA

Kan børsnoteres
Investorvennlig
Ellers som AS
Ulemper med ASA

Krav til betydelig aksjekapital
Streng regulering
Ellers som AS
Norskregistrert utenlandsk foretak (NUF)
NUF står for «Norskregistrert utenlandsk foretak» og er en norsk avdeling av et utenlandsk foretak. For noen år siden var det populært for nordmenn å opprette et engelsk Ltd-selskap («Private Limited Company», omtrent som et AS, men uten noe minimumskrav til egenkapital) og et tilhørende NUF for å kunne operere i Norge. Siden den gang har minstekravet til aksjekapital i et AS blitt senket fra NOK 100 000 til NOK 30 000, slik at argumentet for å velge Ltd+NUF fremfor AS har blitt svakere.

Avdelingen i Norge er underlagt det utenlandske foretaket, og det er det utenlandske foretaket som er ansvarlig for virksomheten i den norske avdelingen. Avdelingen i Norge må følge norske regler. Det er i stor grad de samme reglene som for norske aksjeselskap.

Det er ingen egenkapitalkrav for etablering av et NUF, og mange velger å registrere et NUF på grunn av dette.

Et NUF må ha en kontaktperson som har norsk person- eller D-nummer, men kontaktpersonen trenger ikke å ha bosted i Norge. Det er ingen krav om egenkapital ved etablering av et NUF, og mange velger å registrere et NUF på grunn av dette. Det kan også være hensiktsmessig å ha et NUF dersom man skal ta enkeltstående oppdrag i Norge, eller ønsker at ansvaret for virksomheten i Norge skal være direkte underlagt foretaket i hjemlandet. Det stilles ingen konkrete krav til hvilken type utenlandske foretak som kan registreres i Norge. Både foretak med og uten begrenset ansvar for eierne eller deltakerne kan bli registrert.

Det må vurderes konkret i hvert enkelt tilfelle hvorvidt et NUF er skattepliktig til Norge. Noe forenklet kan man si at i et NUF hvor hele virksomheten styres og drives i Norge, vil både selskapet og NUF-et normalt være skattemessig hjemmehørende i Norge, og dermed skattepliktig til Norge for hele sin virksomhet. Dersom selskapet er hjemmehørende i utlandet og styret/ledelsen foregår i utlandet, vil bare avdelingen i virksomheten som drives gjennom fast forretningssted i Norge være skattepliktig til Norge. Skatteberegningen for et NUF som er skattepliktig til Norge, vil avhenge av hvilken organisasjonsform det utenlandske selskapet har. For utenlandske selskaper med begrenset ansvar (tilsvarende for eksempel aksjeselskap) skal det beregnes 22 prosent skatt av overskuddet i Norge. Et NUF kan etter nærmere regler omdannes skattefritt til aksjeselskap.

Fordeler med Ltd+NUF

Ingen/minimale krav til egenkapital
Kan ha begrenset personlig ansvar
Kan omdannes til aksjeselskap
Ulemper med Ltd+NUF

Dobbelt sett med regler (selv om reglene stort sett er greie)
Kan fremstå som «useriøs»
Ikke særlig investorvennlig
Samvirkeforetak (SA)
Et samvirkeforetak er en selvstendig sammenslutning av personer som frivillig har sluttet seg sammen for å møte felles økonomiske, sosiale og kulturelle ønsker og behov gjennom en demokratisk styrt virksomhet som de eier i fellesskap.

Hovedformålet i et samvirkeforetak er nytten medlemmene har av virksomheten som utøves. Sentralt i dette ligger at medlemmene gjennom samhandling får oppfylt sine interesser, enten som ansatt, leverandør eller kunde hos samvirkeforetaket. Medlemmenes behov for samhandling er viktigere enn at foretaket går med mest mulig overskudd.

Samvirkeforetaket er svært egnet når medlemmene deltar aktivt i virksomheten som utøves. Dette kan være felles markedsføring og salg av medlemmenes produkter for å øke den enkeltes inntekt, eller det gjelder felles innkjøp for å redusere kostnadene for den enkelte. Et eksempel der et samvirkeforetak kan være en aktuell selskapsform er der foreldre går sammen om å drive en barnehage for sine barn.

Samvirkeforetak kan stiftes av både fysiske og juridiske personer. Et samvirkeforetak må til enhver tid ha minimum to medlemmer/eiere.

Det er ikke krav om andelsinnskudd. Samvirkeforetak må likevel ha forsvarlig egenkapital til enhver tid. Egenkapitalkravet må vurderes opp mot omfanget av virksomheten. Det kan derfor i praksis bety at samvirkeforetaket må ha andelsinnskudd.

En av fordelene med å etablere et samvirkeforetak er at du som eier også kan være ansatt i foretaket. Du har da like rettigheter som andre arbeidstakere.

Overskuddet i et samvirkeforetak beskattes med 22 prosent. Utbytte (ofte betegnet som etterbetaling) til medlemmer som er juridiske personer er som hovedregel fritatt beskatning. Etterbetaling er normalt skattepliktig hos personer når etterbetalingen er knyttet til inntekter eller kostnader i virksomhet eller annen skattepliktig inntektsgivende aktivitet.

Årsmøtet er samvirkeforetakets øverste myndighet. Medlemmene har møte- og stemmerett. Alle samvirkeforetak skal avholde årsmøte. Årsmøtet velger styret som skal bestå av minst tre personer.

Fordeler med SA

Ingen/minimale krav til egenkapital
Begrenset personlig ansvar
Mulighet for eier å være ansatt
Ulemper med SA

Mange formelle krav
Ukjent selskapsform for mange
Lite investorvennlig
Oppsummering
For de fleste vil det å starte et AS være mest riktig dersom man har ambisjoner om å bygge opp et større selskap med flere ansatte.
De som ikke har tilgang til aksjekapital på NOK 30 000, og som ikke trenger en slik startkapital for å komme i gang, kan vurdere å starte med et NUF og gjøre dette om til et aksjeselskap på et senere tidspunkt.
For de som kun har ønske om å drive begrenset forretningsmessig virksomhet alene, der man ikke tar på seg vesentlig risiko, kan enkeltpersonforetak være hensiktsmessig.
Hvis to eller flere personer skal starte opp en egen virksomhet, hvor den økonomiske risikoen er minimal og hvor det kreves små investeringer, kan det være hensiktsmessig å starte et ansvarlig selskap.