Styreevaluering

Styret bør gjennomføre en årlig styreevaluering for å sørge for kontinuerlig å styrke sitt styrearbeid. Dette er helt nødvendig da det under tiden settes stadig større krav til styrets rolle og oppgaver, samt at det skjer en rask utvikling innen teknologi, markedet, regulatoriske forhold, bærekraft, etc. Med andre ord, styret står overfor stadig større og mer kompliserte utfordringer, som gjør at styrets evne til å bidra til verdiskapingen kontinuerlig må utvikles og styrkes. For dette formålet er styrets årlige egenevaluering et viktig virkemiddel.

Aksjeloven har ingen bestemmelser om styreevaluering, men dette er et viktig verktøy for å få etablert et velfungerende styre. I boken «Styret: Tante, barbar eller klan?» av Morten Huse vises det til undersøkelser som tyder på at styrene er betydelig mer aktive og profesjonelle i de selskapene som gjennomfører en styreevaluering, i forhold til de selskapene som ikke foretar en slik evaluering.

Norsk utvalg for eierstyring og selskapsledelse (NUES) anbefaler at styrene bør evaluere sitt arbeid og sin kompetanse årlig. Egenevalueringen bør inkludere en vurdering av styrets sammensetning, hvordan styrearbeidet ledes, og måten styret fungerer på, både individuelt og som gruppe, i forhold til målene som er satt for arbeidet.

Hensikt og innhold
En styreevaluering er en god måte å avdekke hvordan styrets medlemmer opplever arbeidet i styret. Evalueringen vil både kunne fange opp kritiske forhold som må håndteres umiddelbart, og være et nyttig verktøy i et kontinuerlig forbedringsarbeid.

En styreevaluering bør søke å identifisere forbedringsmuligheter innen følgende områder:

Styrets kunnskap om, og forståelse av, premissene for virksomheten, deriblant formål og mål med virksomheten, aktuell lovgivning og reguleringer, interessenters krav og forventninger, krav til bærekraft, osv.
Styrets kompetansesammensetning og andre egenskaper.
Styrets arbeidsform, inkludert ledelsen av styrearbeidet.
Styrets utøvelse av ulike roller og oppgaver, deriblant sørge for rett og motivert daglig leder, sørge for strategi og forretningsutvikling, måloppfølging, kontroll og tilsyn, risikostyring, bærekraft, samt styrets egenutvikling.
Det er imidlertid viktig å være bevisst på at både prosessen og resultatet av en styreevaluering kan føre til uroligheter og maktkamp mellom styremedlemmene. Blant annet viser en studie utført av Stanford University som omfattet 187, styrer at over 50 prosent av styrets medlemmer mener at minst ett av dagens styremedlemmer burde vært byttet ut. Det er derfor viktig at styret i forkant av evalueringen har en plan for hvordan prosessen skal foregå, og hvordan man skal gripe fatt i resultatene.

Hvem skal evaluere styret?
Det er to interessenter for evaluering av styret, nemlig styret selv, med henblikk på stadig forbedring av sitt styrearbeid, eller eierne – gjerne gjennom valgkomitéen – som vil ønske en evaluering av styret i forbindelse med forberedelsene til styrevalg i generalforsamlingen.

Styret evaluerer seg selv (egenevaluering)
Dagens verdiskapende styrer har behov for å evaluere seg selv (egenevaluering) med formål om kontinuerlig å forbedre sitt styrearbeid, eventuelt med ekstern assistanse.

Fordelen med en ren intern egenevaluering, uten ekstern assistanse, er at den vil være forholdsvis enkel å gjennomføre, noe som blant annet tilsier at en evaluering kan gjennomføres løpende. En intern egenevaluering kan gjerne ha assistanse fra administrasjonen i selskapet.

En intern egenevaluering kan være egnet der styrearbeidet fungerer godt, både internt og mot omgivelsene, og styret ikke står overfor særlige utfordringer i markedet, eller teknologiske sprang.

Flere styrer velger imidlertid å søke ekstern assistanse til sin egenevaluering. Ekstern assistanse søkes gjerne ved følgende forhold:

Bidra til åpenhet og nøytral håndtering ved sensitive relasjoner innen styrekollegiet eller vis-à-vis eiere eller daglig leder.
Behandle med friske øyne
Bidra med kompetanse innen verdiskapende styrearbeid. Den nevnte analysen nedenfor, vil kreve denne kompetansen for å sikre kvalitet i styreevalueringen.
Sikre at det benyttes gjennomprøvet metodikk og verktøy
Dra nytte av erfaringer fra andre virksomheter
Bidra til at evalueringen får tilstrekkelig prioritet og fasiliteringskapasite.
Eierne
Det er eierne som gjennom generalforsamlingen velger styret, og det kan være behov for at eierne foretar en evaluering av styret i forkant av styrevalget i generalforsamlingen.

Det er nå blitt mer vanlig at en eierinitiert styreevaluering ikke kombineres med styrets egenevaluering. Dette fordi styrets egenevaluering må være sikret mot at detaljer ikke kommer til eierne (for å sikre ærlig faktainnhenting fra styremedlemmene). Det kan derfor være hensiktsmessig at en eierinitiert evaluering foretas helt separat, og gjerne gjøres som en samtalebasert evaluering, ved at eierne/valgkomiteen intervjuer styremedlemmene.

Også her kan det være aktuelt at eierne søker ekstern assistanse til gjennomføring av styreevalueringen, av de samme grunner som ved styrets egenevaluering.

Hvem initierer styreevalueringen?
For styrets egenevaluering, vil det normalt være styrets leder som hvert år initierer en avklaring i styrekollegiet om hvordan årets styreevaluering bør gjennomføres. Denne plikten for styreleder ligger på en måte implisitt i aksjelovens krav til styreleder om å sørge for at styrearbeidet skal være effektivt og med god kvalitet.

Dersom det er eierne som inittierer en styreevaluering, vil dette ofte komme fra selskapets hovedaksjonær, eller valgkomitéen, i forkant av forestående generalforsamling.

Gjennomføring
Hvordan selskapet skal gå frem under styreevalueringen, vil avhenge av hvem som skal gjennomføre evalueringen. Vanligvis gjennomføres styrets egenevaluering i fire faser slik illustrasjonen viser. Denne starter med en avklaring i styret, deretter hentes det inn informasjon fra deltakerne, som blir evaluert. Deretter blir sluttrapporten behandlet i styret, der styret vedtar forbedringstiltak.


I avklaringsfasen planlegger styret hele evalueringsprosessen, og blir enige om hva som er formålet med evalueringen. En prosess som starter med at det uten forvarsel dukker opp en e-post fra styreleder, med et spørreskjema, vil kunne skape uro og mistenkeliggjøring, og er derfor ikke så lurt. En god prosess, krever derfor god forankring der styremedlemmene forstår spørsmålene, og hvorfor spørsmålene stilles.

Selskapet bør også enes om den praktiske fremgangsmåten. For eksempel bør det vurderes om det kan være hensiktsmessig å la dem som svarer, være anonyme. Det vil da være lettere å svare ærlig. Evalueringen vil på den måten bedre kunne fange opp eventuelle sensitive temaer som kan være av stor betydning for det videre arbeidet i styret

Eksempel på spørsmål som et nettbasert spørreskjema kan inneholde, vil være:

Hvordan fungerer dagens styre sett i forhold til ønskelig situasjon?
Hvordan fungerer samarbeidet internt i styret?
Hvordan ledes styrearbeidet?
Hvordan fungerer samarbeidet mellom styret og daglig leder?
Hvordan er styrets kompetanse i forhold til selskapets strategiske utfordringer?
Hvordan arbeider styret med selskapets strategi?
Hvilken kompetanse trenger styret for å møte morgendagens utfordringer?
Hvordan ivaretar styret sin kontrollfunksjon?
Hvor godt forberedt er styremedlemmene til styremøtene?
Ofte vil en enkel evalueringsprosess, der styret og daglig leder svarer på en del sentrale spørsmål, gi styret et godt utgangspunkt for å vurdere hvor godt styrearbeidet funger. Men dersom det er en konflikt, eller andre større utfordringer i styret, kan det være behov for ekstern bistand. Dette da en ekstern rådgiver vil kunne bidra til å sikre høyere grad av troverdighet og integritet i evalueringsprosessen. Det er da viktig at den ekstern rådgiveren er uavhengig, og som i tillegg besitter solid erfaring med styrearbeid. I evalueringsprosessen kan denne personen også delta som observatør på styremøtene samt gjennomføre individuelle samtaler med styremedlemmene, revisor og andre nøkkelpersoner.

Når kartleggingen er gjennomført, og det er innhentet svar på spørreskjema fra alle de involverte parter, må resultatet analysers og nedfelles i en rapport, som forelegges styret for videre diskusjon. Diskusjonen i styret bør fokusere på de sentrale funnene, fremfor å gå gjennom alle detaljer fra evalueringen. Diskusjonen i styret, skal til slutt føre til en liste med tiltak på sentrale forbedringsområder. Her kan det være en fordel å dele opp i kortsiktige, mellomlangsiktige og langsiktige tiltak.

Implementering av forbedringstiltak
Styrets leder bør få ansvaret for iverksettelse av de konkluderte forbedringstiltakene, og følge opp at de blir gjennomført. Ved eventuell konklusjon om behov for styrking av styrekollegiet, på ett eller flere kompetanseområder, vil styreleder kunne anmode eierne (eller valgkomitéen) om ønskede forbedringer i styresammensetningen for å styrke kompetansen innen mangelfulle kompetanseområder.

Tidspunkt
Det kan være en fordel å gjennomføre en årlig styreevaluering i god tid før den ordinære generalforsamlingen, gjerne på høsten. Dersom prosessen leder til et ønske om endring i styrekollegiet, kan det skje på den ordinære generalforsamlingen. Dette vil redusere behovet for å kalle inn til en ekstraordinær generalforsamling.